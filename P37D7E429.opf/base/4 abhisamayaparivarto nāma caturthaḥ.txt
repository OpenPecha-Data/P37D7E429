|atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān
sarvabodhisattvaśrāvakapratyekabuddhanirodhakramānusaṃdhilakṣaṇakauśalyaṃ yena kramānusaṃdhilakṣaṇakauśalyena
ahaṃ ca anye ca bodhisattvā mahāsattvā nirodhasukhasamāpattimukhena
na pratimuhyema, na ca śrāvakapratyekabuddhatīrthyakaravyāmohe prapatema | bhagavānāha-tena
mahāmate śṛṇu, sādhu ca suṣṭhu ca manasikuru | bhāṣiṣye'haṃ te | sādhu bhagavanniti mahāmatirbodhisattvo
mahāsattvo bhagavataḥ pratyaśrauṣīt ||bhagavāṃstasyaitadavocat-ṣaṣṭhīṃ
mahāmate bhūmimupādāya bodhisattvā mahāsattvāḥ sarvaśrāvakapratyekabuddhāśca nirodhaṃ samāpadyante
| saptamyāṃ bhūmau punaścittakṣaṇe cittakṣaṇe bodhisattvā mahāsattvāḥ sarvabhāvasvabhāvalakṣaṇavyudāsātsamāpadyante,
na tu śrāvakapratyekabuddhāḥ | teṣāṃ hi śrāvakapratyekabuddhānāmābhisaṃskārikī
grāhyagrāhakalakṣaṇapatitā ca nirodhasamāpattiḥ | ataste saptamyāṃ
bhūmau cittakṣaṇe cittakṣaṇe samāpadyante-mā sarvadharmāṇāmaviśeṣalakṣaṇaprāptiḥ syāditi
| vicitralakṣaṇābhāvaśca | kuśalākuśalasvabhāvalakṣaṇānavabodhātsarvadharmāṇāṃ samāpattirbhavati
| ataḥ saptamyāṃ bhūmau cittakṣaṇe cittakṣaṇe samāpattikauśalyaṃ nāsti yena samāpadyeran
||aṣṭamyāṃ mahāmate bhūmau bodhisattvānāṃ mahāsattvānāṃ śrāvakapratyekabuddhānāṃ ca
cittamanomanovijñānavikalpasaṃjñāvyāvṛttirbhavati | prathamaṣaṣṭhyāṃ bhūmau cittamanomanovijñānamātraṃ
traidhātukaṃ samanupaśyati ātmātmīyavigataṃ svacittavikalpodbhavam, na ca bāhyabhāvalakṣaṇavaicitryapatitamanyatra
svacittameva | dvidhā bālānāṃ grāhyagrāhakabhāvena
pariṇāmya svajñānaṃ na cāvabodhyante anādikāladauṣṭhulyavikalpaprapañcavāsanāvāsitāḥ ||aṣṭamyāṃ
mahāmate nirvāṇaṃ śrāvakapratyekabuddhabodhisattvānām | bodhisattvāśca samādhibuddhairvidhāryante
tasmātsamādhisukhād, yena na parinirvānti aparipūrṇatvāttathāgatabhūmeḥ | sarvakāryapratiprasrambhaṇaṃ
ca syāt, yadi na saṃghārayet, tathāgatakulavaṃśocchedaśca syāt
| acintyabuddhamāhātmyaṃ ca deśayanti te buddhā bhagavantaḥ | ato na parinirvānti | śrāvakapratyekabuddhāstu
samādhisukhenāpahriyante | atasteṣāṃ tatra parinirvāṇabuddhirbhavati ||saptasu
mahāmate bhūmiṣu cittamanomanovijñānalakṣaṇaparicayakauśalyātmātmīyagrāhyagrāhadharmapudgalanairātmyapravṛttinivṛttisvasāmānya-lakṣaṇaparicayacatuḥpratisaṃvidviniścayakauśalyavaśitāsvādasukhabhūmikramānupraveśabodhipākṣikadharmavibhāgaḥ
kriyate mayā-mā bodhisattvā
mahāsattvāḥ svasāmānyalakṣaṇānavabodhādbhūmikramānusaṃdhyakuśalāstīrthakarakudṛṣṭimārge
prapateyuḥ, ityato bhūmikramavyavasthā kriyate | na tu mahāmate atra kaścitpravartate vā
nivartate vā anyatra svacitadṛśyamātramidaṃ yaduta bhūmikramānusaṃdhistraidhātukavicitropacāraśca
| na ca bālā avabudhyante | anavabodhādbālānāṃ bhūmikramānusaṃdhivyapadeśaṃ traidhātukavicitropacāraśca
vyavasthāpyate buddhadharmālayā ca ||punaraparaṃ mahāmate śrāvakapratyekabuddhā
aṣṭamyāṃ bodhisattvabhūmau nirodhasamāpattisukhamadamattāḥ svacittadṛśyamātrākuśalāḥ
svasāmānyalakṣaṇāvaraṇavāsanāpudgaladharmanairātmyagrāhakadṛṣṭipatitā vikalpanirvāṇamatibuddhayo
bhavanti, na viviktadharmamatibuddhayaḥ | bodhisattvāḥ punarmahāmate nirodhasamādhisukhamukhaṃ
dṛṣṭvā pūrvapraṇidhānakṛpākaruṇopetā niṣṭhapadagativibhāgajñā na parinirvānti
| parinirvṛtāśca te vikalpasyāpravṛttatvāt | grāhyagrāhakavikalpasteṣāṃ vinivṛttaḥ
| svacittadṛśyamātrāvabodhāt sarvadharmāṇāṃ vikalpo na pravartate | cittamanomanovijñānabāhyabhāvasvabhāvalakṣaṇābhiniveśaṃ
vikalpayati | tena punarbuddhadharmaheturna pravartate,
jñānapūrvakaḥ pravartate tathāgatasvapratyātmabhūmyadhigamanatayā svapnapuruṣaughottaraṇavat
||tadyathā punarmahāmate kaścicchayitaḥ svapnāntare mahāvyāyāmautsukyena mahaughādātmānamuttārayet
| sa cānuttīrṇa eva pratibudhyeta | pratibuddhaśca sannevamupaparīkṣeta-kimidaṃ
satyamuta mithyeti | sa evaṃ samanupaśyet-nedaṃ satyaṃ na mithyā anyatra dṛṣṭaśrutamatavijñātānubhūtavikalpavāsanāvicitrarūpasaṃsthānānādikālavikalpapatitā
nāstyastidṛṣṭivikalpaparivarjitā
manovijñānānubhūtāḥ svapne dṛśyante | evameva mahāmate bodhisattvā mahāsattvā
aṣṭamyāṃ bodhisattvabhūmau vikalpasyāpravṛttiṃ dṛṣṭvā prathamasaptamībhūmisaṃcārātsarvadharmābhisamayānmāyādidharmasamatayā
sarvadharmautsukyagrāhyagrāhakavikalpoparataṃ cittacaitasikavikalpaprasaraṃ
dṛṣṭvā buddhadharmeṣu prayujyante | anadhigatānāmadhigamāya prayoga eṣa
mahāmate nirvāṇaṃ bodhisattvānāṃ na vināśaḥ cittamanomanovijñānavikalpasaṃjñāvigamācca anutpattikadharmakṣāntipratilambho
bhavati | na cātra mahāmate paramārthe kramo na kramānusaṃdhirnirābhāsavikalpaviviktadharmopadeśāt
||tatredamucyate -cittamātre nirābhāse vihārā buddhabhūmi
ca |etaddhi bhāṣitaṃ buddhairbhāṣante bhāṣayanti ca

cittaṃ hi bhūmayaḥ sapta nirābhāsā tvihāṣṭamī |dve hi bhūmī vihāro'tra śeṣā bhūmirmamātmikā

pratyātmavedyā śuddhā ca bhūmireṣā mamātmikā |māheśvaraṃ paraṃ sthānamakaniṣṭho virājate

hutāśanasya hi yathā niścerustasya raśmayaḥ |citrā manoharāḥ saumyāstribhavaṃ nirmiṇanti te

nirmāya tribhavaṃ kiṃcitkiṃcidvai pūrvanirmitam |tatra deśemi yānāni eṣā bhūmirmamātmikā

daśamī tu bhavetprathamā prathamā cāṣṭamī bhavet |navamī saptamī cāpi saptamī cāṣṭamī bhavet

dvitīyā ca tṛtīyā syāccaturthī pañcamī bhavet |tṛtīyā ca bhavetṣaṣṭhī nirābhāse kramaḥ kutaḥ

iti laṅkāvatāre abhisamayaparivartaścaturthaḥ ||

