|atha khalu mahāmatirbodhisattvo mahāsattvo mahāmatibodhisattvasahitaḥ sarvabuddhakṣetrānucārī
buddhānubhāvena utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya
yena bhagavāṃstenāñjaliṃ praṇamya bhagavantaṃ gāthābhirabhyaṣṭāvīt -utpādabhaṅgarahito
lokaḥ khapuṣpasaṃnibhaḥ |sadasannopalabdhaste prajñayā kṛpayā ca te

māyopamāḥ sarvadharmāḥ cittavijñānavarjitāḥ |sadasannopalabdhāste prajñayā kṛpayā ca te

śāśvatocchedavarjyaśca lokaḥ svapnopamaḥ sadā |sadasannopalabdhaste prajñayā kṛpayā ca te

māyāsvapnasvabhāvasya dharmakāyasya kaḥ stavaḥ |bhāvānāṃ niḥsvabhāvānāṃ yo'nutpādaḥ sa saṃbhavaḥ

indriyārthavisaṃyuktamadṛśyaṃ yasya darśanam |praśaṃsā yadi vā nindā tasyocyeta kathaṃ mune

dharmapudgalanairātmyaṃ kleśajñeyaṃ ca te sadā |viśuddhamānimittena prajñayā kṛpayā ca te

na nirvāsi nirvāṇena nirvāṇaṃ tvayi saṃsthitam |buddhaboddhavyarahitaṃ sadasatpakṣavarjitam

ye paśyanti muniṃ śāntamevamutpattivarjitam |te bhonti nirupādānā ihāmutra nirañjanāḥ

atha khalu mahāmatirbodhisattvo mahāsattvo bhagavantamābhiḥ sārūpyābhirgāthābhirabhiṣṭutya svanāmagotraṃ
bhagavate saṃśrāvayati sma -mahāmatirahaṃ bhagavan mahāyānagatiṃ gataḥ |aṣṭottaraṃ
praśnaśataṃ pṛcchāmi vadatāṃ varam

tasya tadvacanaṃ śrutvā buddho lokavidāṃ varaḥ |nirīkṣya pariṣadaṃ sarvāmalapī sugatātmajam

pṛcchantu māṃ jinasutāstvaṃ ca pṛccha mahāmate |ahaṃ te deśayiṣyāmi pratyātmagatigocaram

atha khalu mahāmatirbodhisattvo mahāsattvo bhagavatā kṛtāvakāśo bhagavataścaraṇayornipatya bhagavantaṃ
praśnaṃ paripṛcchati sma -kathaṃ hi śudhyate tarkaḥ kasmāttarkaḥ pravartate |kathaṃ
hi dṛśyate bhrāntiḥ kasmādbhrāntiḥ pravartate

kasmātkṣetrāṇi nirmāṇā lakṣaṇaṃ tīrthikāśca ye |nirābhāsaḥ kramaḥ kena jinaputrāśca te kutaḥ

muktasya gamanaṃ kutra baddhaḥ kaḥ kena mucyate |dhyāyināṃ viṣayaḥ ko'sau kathaṃ yānatrayaṃ
bhavet

pratyate jāyate kiṃ tatkāryaṃ kiṃ kāraṇaṃ ca kim |ubhayāntakathā kena kathaṃ vā saṃpravartate

ārūpyā ca samāpattirnirodhaśca kathaṃ bhavet |saṃjñānirodhaśca kathaṃ kathaṃ kasmāddhi mucyate

kriyā pravartate kena gamanaṃ dehadhāriṇām |kathaṃ dṛśyaṃ vibhāvo kathaṃ kathaṃ bhūmiṣu vartate

nirbhidyentribhavaṃ ko'sau kiṃ sthānaṃ kā tanurbhavet |sthitaḥ pravartate kutra jinaputraḥ kathaṃ
bhavet

abhijñā labhate kena vaśitāśca samādhayaḥ |samādhyate kathaṃ cittaṃ brūhi me jinapuṃgava

ālayaṃ ca kathaṃ kasmānmanovijñānameva ca |kathaṃ pravartate dṛśyaṃ kathaṃ dṛśyānnivartate

gotrāgotraṃ kathaṃ kena cittamātraṃ bhavetkatham |lakṣaṇasya vyavasthānaṃ nairātmyaṃ ca kathaṃ
bhavet

kathaṃ na vidyate sattvaḥ saṃvṛtyā deśanā katham |kathaṃ śāśvataucchedadarśanaṃ na pravartate

kathaṃ hi tīrthikāstvaṃ ca lakṣaṇairna virudhyase |naiyāyikāḥ kathaṃ brūhi bhaviṣyanti anāgate

śūnyatā ca kathaṃ kena kṣaṇabhaṅgaśca te katham |kathaṃ pravartate garbhaḥ kathaṃ loko nirīhikaḥ

māyāsvapnopamaḥ kena kathaṃ gandharvasaṃnibhaḥ |marīcidakacandrābhaḥ kena loko bravīhi me

bodhyaṅgānāṃ kathaṃ kena bodhipakṣā bhavetkutaḥ |marāśca deśasaṃkṣobho bhavadṛṣṭiḥ kathaṃ bhavet

ajātamaniruddhaṃ ca kathaṃ khapuṣpasaṃnibham |kathaṃ ca budhyase lokaṃ kathaṃ brūṣe nirakṣaram

nirvikalpā bhavetkena kathaṃ ca gaganopamāḥ |tathatā bhavetkatividhā cittaṃ pāramitāḥ kati

bhūmikramo bhavetkena nirābhāsagatiśca kā |nairātmyaṃ ca dvidhā kena kathaṃ jñeyaṃ viśudhyati

jñānaṃ katividhaṃ nātha śīlaṃ sattvākarāṇi ca |kena pravartitā gotrāḥ suvarṇamaṇimuktajāḥ

abhilāpo jānikaḥ kena vaicitrasattvabhāvayoḥ |vidyāsthānakalāścaiva kathaṃ kena prakāśitam

gāthā bhavetkatividhā gadyaṃ padyaṃ bhavetkatham |kathaṃ yuktiḥ katividhā vyākhyānaṃ ca kathaṃvidham

annapānaṃ ca vaicitryaṃ maithunaṃ jāyate katham |rājā ca cakravartī ca maṇḍalī ca kathaṃ bhavet

rakṣyaṃ bhavetkathaṃ rājyaṃ devakāyāḥ kathaṃvidhāḥ |bhūnakṣatragaṇāḥ kena somabhāskarayoḥ katham

vidyāsthānaṃ bhavetkiṃ ca mokṣo yogī katividhaḥ |śiṣyo bhavetkatividha ācāryaśca bhavetkatham

buddho bhavetkatividho jātakāśca kathaṃvidhāḥ |māro bhavetkatividhaḥ pāṣaṇḍāśca katividhāḥ

svabhāvaste katividhaścittaṃ katividhaṃ bhavet |prajñaptimātraṃ ca kathaṃ brūhi me vadatāṃvara

ghanāḥ khe pavanaṃ kena smṛtirmegho kathaṃ bhavet |taruvallyaḥ kathaṃ kena brūhi me tribhaveśvara

hayā gajā mṛgāḥ kena grahaṇaṃ yānti bāliśāḥ |uhoḍimā narāḥ kena brūhi me cittasārathe

ṣaḍṛtugrahaṇaṃ kena kathamicchantiko bhavet |strīpuṃnapuṃsakānāṃ ca kathaṃ janma vadāhi me

kathaṃ vyāvartate yogātkathaṃ yogaḥ pravartate |kathaṃ caivaṃvidhā yoge narāḥ sthāpyā vadāhi
me

gatyāgatānāṃ sattvānāṃ kiṃ liṅgaṃ kiṃ ca lakṣaṇam |dhaneśvaro kathaṃ kena brūhi me gaganopama

śākyavaṃśaḥ kathaṃ kena kathamikṣvākusaṃbhavaḥ |ṛṣirdīrghapatāḥ kena kathaṃ tena prabhāvitam

tvameva kasmātsarvatra sarvakṣetreṣu dṛśyase |nāmaiścitraistathārūpairjinaputraiḥ parīvṛtaḥ

abhakṣyaṃ hi kathaṃ māṃsaṃ kathaṃ māṃsaṃ niṣidhyate |kravyādagotrasaṃbhūtā māsaṃ bhakṣyanti
kena vai

somabhāskarasaṃsthānā merupadmopamāḥ katham |śrīvatsasiṃhasaṃsthānāḥ kṣetrāḥ kena vadāhi me

vyatyastā adhamūrdhāśca indrajālopamāḥ katham |sarvaratnamayā kṣetrāḥ kathaṃ kena vadāhi me

vīṇāpaṇavasaṃsthānā nānāpuṣpaphalopamāḥ |ādityacandravirajāḥ kathaṃ kena vadāhi me

kena nirmāṇikā buddhāḥ kena buddhā vipākajāḥ |tathatā jñānabuddhā vai kathaṃ kena vadāhi me

kāmadhātau kathaṃ kena na vibuddho vadāhi me |akaniṣṭhe kimarthaṃ tu vītarāgeṣu budhyase

nirvṛte sugate ko'sau śāsanaṃ dhārayiṣyati |kiyatsthāyī bhavecchāstā kiyantaṃ sthāsyate nayaḥ

siddhāntaste katividho dṛṣṭiścāpi kathaṃvidhā |vinayo bhikṣubhāvaśca kathaṃ kena vadāhi me

parāvṛttigataṃ kena nirābhāsagataṃ katham |pratyekajinaputrāṇāṃ śrāvakāṇāṃ vadāhi me

abhijñā laukikāḥ kena bhavellokottarā katham |cittaṃ hi bhūmayaḥ sapta kathaṃ kena vadāhi me

saṃghaste syātkatividhaḥ saṃghabhedaḥ kathaṃ bhavet |cikitsāśāstraṃ sattvānāṃ kathaṃ kena vadāhi
me

kāśyapaḥ krakuchandaśca konākamunirapyaham |bhāṣase jinaputrāṇāṃ vada kasmānmahāmune

asatyātmakathā kena nityanāśakathā katham |kasmāttattvaṃ na sarvatra cittamātraṃ prabhāṣase

naranārīvanaṃ kena harītakyāmalīvanam |kailāsaścakravālaśca vajrasaṃhananā katham

acalāstadantare vai ke nānāratnopaśobhitāḥ |ṛṣigandharvasaṃkīrṇāḥ kathaṃ kena vadāhi me

idaṃ śrutvā mahāvīro buddho lokavidāṃ varaḥ |mahāyānamayaṃ cittaṃ buddhānāṃ hṛdayaṃ balam

sādhu sādhu mahāprajña mahāmate nibodhase |bhāṣiṣyāmyanupūrveṇa yattvayā paripṛcchitam

utpādamatha notpādaṃ nirvāṇaṃ śūnyalakṣaṇam |saṃkrāntimasvabhāvatvaṃ buddhāḥ pāramitāsutāḥ

śrāvakā jinaputrāśca tīrthyā hyārūpyacāriṇaḥ |merusamudrā hyacalā dvīpā kṣetrāṇi medinī

nakṣatrā bhāskaraḥ somastīrthyā devāsurāstathā |vimokṣā vaśitābhijñā balā dhyānā samādhayaḥ

nirodhā ṛddhipādāśca bodhyaṅgā mārga eva ca |dhyānāni cāpramāṇāni skandhā gatyāgatāni ca

samāpattirnirodhāśca vyutthānaṃ cittadeśanā |cittaṃ manaśca vijñānaṃ nairātmyaṃ dharmapañcakam

svabhāvaḥ kalpanā kalpyaṃ dṛśyaṃ dṛṣṭidvayaṃ katham |yānākarāṇi gotrāṇi suvarṇamaṇimuktijāḥ

icchantikā mahābhūtā bhramarā ekabuddhatā |jñānaṃ jñeyo gamaṃ prāptiḥ sattvānāṃ ca bhavābhavam

hayā gajā mṛgāḥ kena grahaṇaṃ brūhi me katham |dṛṣṭāntahetubhiryuktaḥ siddhānto deśanā katham

kāryaṃ ca kāraṇaṃ kena nānābhrāntistathā nayam |cittamātraṃ na dṛśyo'sti bhūmīnāṃ nāsti vai
kramaḥ

nirābhāsaparāvṛttiśataṃ kena bravīṣi me |cikitsaśāstraṃ śilpāśca kalāvidyāgamaṃ tathā

acalānāṃ tathā meroḥ pramāṇaṃ hi kṣiteḥ katham |udadheścandrasūryāṇāṃ pramāṇaṃ brūhi me katham

sattvadehe kati rajāṃsi hīnotkṛṣṭamadhyamāḥ |kṣetre kṣetre rajāḥ kṛtto dhanvo dhanve bhavetkati

haste dhanuḥkrame krośe yojane hyardhayojane |śaśavātāyanaṃ likṣā eḍakaṃ hi yavāḥ kati

prasthe hi syādyavāḥ kyantaḥ prasthārdhe ca yavāḥ kati |droṇe khāryāṃ tathā lakṣāḥ koṭyo vai
biṃbarāḥ kati

sarṣape hyaṇavaḥ kyanto rakṣikā sarṣapāḥ kati |katirakṣiko bhavenmāṣo dharaṇaṃ māṣakāḥ kati

karṣo hi dharaṇāḥ kyantaḥ palaṃ vai kati kārṣikā |etena piṇḍalakṣaṇaṃ meruḥ katipalo bhavet
|evaṃ hi pṛccha māṃ putra anyathā kiṃ nu pṛcchasi

pratyekaśrāvakāṇāṃ hi buddhānāṃ ca jinaurasām |katyaṇuko bhavetkāyaḥ kiṃ nu evaṃ na pṛcchasi

vahneḥ śikhā katyaṇukā pavane hyaṇavaḥ kati |indriye indriye kyanto romakūpe bhruvoḥ kati

dhaneśvarā narāḥ kena rājānaścakravartinaḥ |rājyaṃ ca taiḥ kathaṃ rakṣyaṃ mokṣaścaiṣāṃ kathaṃ
bhavet

gadyaṃ padyaṃ kathaṃ brūṣe maithunaṃ lokaviśrutā |annapānasya vaicitryaṃ naranārivanāḥ katham

vajrasaṃhananāḥ kena hyacalā brūhi me katham |māyāsvapnanibhāḥ kena mṛgatṛṣṇopamāḥ katham

ghanānāṃ saṃbhavaḥ kutra ṛtūnāṃ ca kuto bhavet |rasānāṃ rasatā kasmātkasmātstrīpuṃnapuṃsakam

śobhāśca jinaputrāśca kutra me pṛccha māṃ suta |kathaṃ hi acalā divyā ṛṣigandharvamaṇḍitāḥ

muktasya gamanaṃ kutra baddhaḥ kaḥ kena mucyate |dhyāyināṃ viṣayaḥ ko'sau nirmāṇastīrthakāni
ca

asatsadakriyā kena kathaṃ dṛśyaṃ nivartate |kathaṃ hi śudhyate tarkaḥ kena tarkaḥ pravartate

kriyā pravartate kena gamanaṃ brūhi me katham |saṃjñāyāśchedanaṃ kena samādhiḥ kena cocyate

vidārtha tribhavaṃ ko'sau kiṃ sthānaṃ kā tanurbhavet |asatyātmakathā kena saṃvṛtyā deśanā katham

lakṣaṇaṃ pṛcchase kena nairātmyaṃ pṛcchase katham |garbhā naiyāyikāḥ kena pṛcchase māṃ jinaurasāḥ

śāśvatocchedadṛṣṭiśca kena cittaṃ sabhādhyate |abhilāpastathā jñānaṃ śīlaṃ gotraṃ jinaurasāḥ

yuktavyākhyā guruśiṣyaḥ sattvānāṃ citratā katham |annapānaṃ nabho meghā mārāḥ prajñaptimātrakam

taruvallyaḥ kathaṃ kena pṛcchase māṃ jinaurasa |kṣetrāṇi citratā kena ṛṣirdīrghatapāstathā

vaṃśaḥ kaste guruḥ kena pṛcchase māṃ jinaurasa |uhoḍimā narā yoge kāmadhātau na budhyase

siddhānto hyakaniṣṭheṣu yuktiṃ pṛcchasi me katham |abhijñāṃ laukikāṃ kena kathaṃ bhikṣutvameva
ca

nairmāṇikān vipākasthān buddhān pṛcchasi me katham |tathatājñānabuddhā vai saṃghāścaiva kathaṃ
bhavet

vīṇāpaṇavapuṣpābhāḥ kṣetrā lokavivarjitāḥ |cittaṃ hi bhūmayaḥ sapta pṛcchase māṃ jinaurasa |etāṃścānyāṃśca
subahūn praśnān pṛcchasi māṃ suta

ekaikaṃ lakṣaṇairyuktaṃ dṛṣṭidoṣavivarjitam |siddhāntaṃ deśanāṃ vakṣye sahasā tvaṃ śṛṇohi me

upanyāsaṃ kariṣyāmi padānāṃ śṛṇu me suta |aṣṭottaraṃ padaśataṃ yathā buddhānuvarṇitam

atha khalu mahāmatirbodhisattvo mahāsattvo bhagavantametadavocat-katamadbhagavan aṣṭottarapadaśatam
? bhagavānāha-utpādapadam anutpādapadam, nityapadam anityapadam, lakṣaṇapadam alakṣaṇapadam,
sthityanyathātvapadam asthityanyathātvapadam, kṣaṇikapadam akṣaṇikapadam, svabhāvapadam
asvabhāvapadam, śūnyatāpadam aśūnyatāpadam, ucchedapadam anucchedapadam, cittapadam
acittapadam, madhyamapadam amadhyamapadam, śāśvatapadam aśāśvatapadam, pratyayapadam apratyayapadam,
hetupadam ahetupadam, kleśapadam akleśapadam, tṛṣṇāpadam atṛṣṇāpadam, upāyapadam
anupāyapadam, kauśalyapadam akauśalyapadam, śuddhipadam aśuddhipadam, yuktipadam ayuktipadam,
dṛṣṭāntapadam adṛṣṭāntapadam, śiṣyapadam aśiṣyapadam, gurupadam agurupadam, gotrapadam
agotrapadam, yānatrayapadam ayānatrayapadam, nirābhāsapadam anirābhāsapadam, praṇidhānapadam
apraṇidhānapadam, trimaṇḍalapadam, atrimaṇḍalapadam, nimittapadam animittapadam,
sadasatpakṣapadam asadasatpakṣapadam, ubhayapadam anubhayapadam, svapratyātmāryajñānapadam
asvapratyātmāryajñānapadam, dṛṣṭadharmasukhapadam adṛṣṭadharmasukhapadam, kṣetrapadam akṣetrapadam,
aṇupadam anaṇupadam, jalapadam ajalapadam, dhanvapadam adhanvapadam, bhūtapadam
abhūtapadam, saṃkhyāgaṇitapadam asaṃkhyāgaṇitapadam, abhijñāpadam anabhijñāpadam, khedapadam
akhedapadam, ghanapadam aghanapadam, śilpakalāvidyāpadam aśilpakalāvidyāpadam, vāyupadam
avāyupadam, bhūmipadam abhūmipadam, cintyapadam acintyapadam, prajñaptipadam aprajñaptipadam,
svabhāvapadam asvabhāvapadam, skandhapadam askandhapadam, sattvapadam asattvapadam,
buddhipadam abuddhipadam, nirvāṇapadam anirvāṇapadam, jñeyapadam ajñeyapadam, tīrthyapadam
atīrthyapadam, ḍamarapadam aḍamarapadam, māyāpadam amāyāpadam, svapnapadam asvapnapadam,
marīcipadam amarīcipadam, bimbapadam abimbapadam, cakrapadam acakrapadam, gandharvapadam
agandharvapadam, devapadam adevapadam, annapānapadam anannapānapadam, maithunapadam amaithunapadam,
dṛṣṭapadam adṛṣṭapadam, pāramitāpadam apāramitāpadam, śīlapadam aśīlapadam, sobhabhāskaranakṣatrapadam
asomabhāskaranakṣatrapadam, satyapadam asatyapadam, phalapadam aphalapadam,
nirodhapadam anirodhapadam, nirodhavyutthānapadam anirodhavyutthānapadam, cikitsāpadam
acikitsāpadam, lakṣaṇapadam alakṣaṇapadam, aṅgapadam anaṅgapadam, kalāvidyāpadam akalāvidyāpadam,
dhyānapadam adhyānapadam, bhrāntipadam abhrāntipadam, dṛśyapadam adṛśyapadam,
rakṣyapadam arakṣyapadam, vaṃśapadam avaṃśapadam, ṛṣipadam anarṣipadam, rājyapadam arājyapadam,
grahaṇapadam agrahaṇapadam, ratnapadam aratnapadam, vyākaraṇapadam avyākaraṇapadam,
icchantikapadam anicchantikapadam, strīpuṃnapuṃsakapadam astrīpuṃnapuṃsakapadam, rasapadam
arasapadam, kriyāpadam akriyāpadam, dehapadam adehapadam, tarkapadam atarkapadam, calapadam
acalapadam, indriyapadam anindriyapadam, saṃskṛtapadam asaṃskṛtapadam, hetuphalapadam
ahetuphalapadam, kaniṣṭhapadam akaniṣṭhapadam, ṛtupadam anṛtupadam, drumagulmalatāvitānapadam
adrumagulmalatāvitānapadam, vaicitryapadam avaicitryapadam, deśanāvatārapadam adeśanāvatārapadam,
vinayapadam avinayapadam, bhikṣupadam abhikṣupadam, adhiṣṭhānapadam anadhiṣṭhānapadam,
akṣarapadam anakṣarapadam | idaṃ tanmahāmate aṣṭottaraṃ padaśataṃ pūrvabuddhānuvarṇitam
||atha khalu mahāmatirbodhisattvo mahāsattvaḥ punarapi bhagavantametadavocat-katividho
bhagavan vijñānānāmutpādasthitinirodho bhavati ? bhagavānāha-dvividho mahāmate vijñānānāmutpattisthitinirodho
bhavati, na ca tārkikā avabudhyante yaduta prabandhanirodho lakṣaṇanirodhaśca
| dvividha utpādo vijñānānām, prabandhotpado lakṣaṇotpādaśca | dvividhā sthitiḥ
prabandhasthitirlakṣaṇasthitiśca | trividhaṃ vijñānaṃ pravṛttilakṣaṇaṃ karmalakṣaṇaṃ jātilakṣaṇaṃ
ca | dvividhaṃ mahāmate vijñānaṃ saṃkṣepeṇa aṣṭalakṣaṇoktaṃ khyātivijñānaṃ vastuprativikalpavijñānaṃ
ca | yathā mahāmate darpaṇasya rūpagrahaṇam, evaṃ khyātivijñānasyākhyāsyati
| khyātivijñānaṃ ca mahāmate vastuprativikalpavijñānaṃ ca | dve'pyete'bhinnalakṣaṇe'nyonyahetuke
| tatra khyātivijñānaṃ mahāmate acintyavāsanāpariṇāmahetukam | vastuprativikalpavijñānaṃ
ca mahāmate viṣayavikalpahetukamanādikālaprapañcavāsanāhetukaṃ ca ||tatra sarvendriyavijñānanirodho
mahāmate yaduta ālayavijñānasya abhūtaparikalpavāsanāvaicitryanirodhaḥ
| eṣa hi mahāmate lakṣaṇanirodhaḥ | prabandhanirodhaḥ punarmahāmate yasmācca pravartate
| yasmāditi mahāmate yadāśrayeṇa yadālambanena ca | tatra yadāśrayamanādikālaprapañcadauṣṭhulyavāsanā
yadālambanaṃ svacittadṛśyavijñānaviṣaye vikalpāḥ | tadyathā mahāmate mṛtparamāṇubhyo
mṛtpiṇḍaḥ, na cānyo nānanyaḥ, tathā suvarṇaṃ bhūṣaṇāt | yadi ca mahāmate mṛtpiṇḍo
mṛtparamāṇubhyo'nyaḥ syāt, tairnārabdhaḥ syāt | sa cārabdhastairmṛtparamāṇubhiḥ, tasmānnānyaḥ
| athānanyaḥ syāt, mṛtpiṇḍaparamāṇvoḥ pratibhāgo na syāt | evameva mahāmate pravṛttivijñānānyālayavijñānajātilakṣaṇādanyāni
syuḥ, anālayavijñānahetukāni syuḥ | athānanyāni pravṛttivijñānanirodhe
ālayavijñānavirodhaḥ syāt, sa ca na bhavati svajātilakṣaṇanirodhaḥ |
tasmānmahāmate na svajātilakṣaṇanirodho vijñānānāṃ kiṃ tu karmalakṣaṇanirodhaḥ | svajātilakṣaṇe
punarnirudhyamāne ālayavijñānanirodhaḥ syāt | ālayavijñāne punarnirudhyamāne nirviśiṣṭastīrthakarocchedavādenāyaṃ
vādaḥ syāt | tīrthakarāṇāṃ mahāmate ayaṃ vādo yaduta viṣayagrahaṇoparamādvijñānaprabandhoparamo
bhavati | vijñānaprabandhoparamādanādikālaprabandhavyucchittiḥ
syāt | kāraṇataśca mahāmate tīrthakarāḥ prabandhapravṛttiṃ varṇayanti | na cakṣurvijñānasya
rūpālokasamudayata utpattiṃ varṇayanti anyatra kāraṇataḥ | kāraṇaṃ punarmahāmate
pradhānapuruṣeśvarakālāṇupravādāḥ ||punaraparaṃ mahāmate saptavidho bhāvasvabhāvo bhavati
yaduta samudayasvabhāvo bhāvasvabhāvo lakṣaṇasvabhāvo mahābhūtasvabhāvo hetusvabhāvaḥ pratyayasvabhāvo
niṣpattisvabhāvaśca saptamaḥ ||punaraparaṃ mahāmate saptavidhaḥ paramārtho
yaduta cittagocaro jñānagocaraḥ prajñāgocaro dṛṣṭidvayagocaro dṛṣṭidvayātikrāntagocaraḥ sutabhūmyanukramaṇagocarastathāgatasya
pratyātmagatigocaraḥ ||etanmahāmate atītānāgatapratyutpannānāṃ
tathāgatānāmarhatāṃ samyaksaṃbuddhānāṃ bhāvasvabhāvaparamārthahṛdayaṃ yena samanvāgatāstathāgatā
laukikalokottaratamān dharmānāryeṇa prajñācakṣuṣā svasāmānyalakṣaṇapatitān
vyavasthāpayanti | tathā ca vyavasthāpayanti yathā tīrthakaravādakudṛṣṭisādhāraṇā na bhavanti
| kathaṃ ca mahāmate tīrthakaravādakudṛṣṭisādhāraṇā bhavanti ? yaduta svacittaviṣayavikalpadṛṣṭyanavabodhanādvijñānānām
| svacittadṛśyamātrānavatāreṇa mahāmate bālapṛthagjanā
bhāvābhāvasvabhāvaparamārthadṛṣṭidvayavādino bhavanti ||punaraparaṃ mahāmate vikalpabhavatrayaduḥkhavinivartanamajñānatṛṣṇākarmapratyayavinivṛttiṃ
svacittadṛśyamāyāviṣayānudarśanaṃ
bhāṣiṣye | ye kecinmahāmate śramaṇā vā brāhmaṇā vā abhūtvā śraddhāhetuphalābhivyaktidravyaṃ
ca kālāvasthitaṃ pratyayeṣu ca skandhadhātvāyatanānāmutpādasthitiṃ cecchanti, bhūtvā ca
vyayam, te mahāmate saṃtatikriyotpādabhaṅgabhavanirvāṇamārgakarmaphalasatyavināśocchedavādino
bhavanti | tatkasya hetoḥ ? yadidaṃ pratyakṣānupalabdherādyadarśanābhāvāt | tadyathā
mahāmate ghaṭakapālābhāvo ghaṭakṛtyaṃ na karoti, nāpi dagdhabījamaṅkurakṛtyaṃ karoti, evameva
mahāmate ye skandhadhātvāyatanabhāvā niruddhā nirudhyante nirotsyante, svacittadṛśyavikalpadarśanāhetutvānnāsti
nairantaryapravṛttiḥ ||yadi punarmahāmate abhūtvā śraddhāvijñānānāṃ
trisaṃgatipratyayakriyāyogenotpattirabhaviṣyat, asatāmapi mahāmate kūrmaromnāmutpattirabhaviṣyat,
sikatābhyo vā tailasya | pratijñāhānirniyamanirodhaśca mahāmate prasajyate, kriyākarmakaraṇavaiyarthyaṃ
ca sadasato bruvataḥ | teṣāmapi mahāmate trisaṃgatipratyayakriyāyogenopadeśo
vidyate hetuphalasvalakṣaṇatayā atītānāgatapratyutpannāsatsallakṣaṇāstitāṃ yuktyāgamaistarkabhūmau
vartamānāḥ svadṛṣṭidoṣavāsanatayā nirdekṣyanti | evameva mahāmate bālapṛthagjanāḥ
kudṛṣṭidaṣṭā viṣamamatayo'jñaiḥ praṇītaṃ sarvapraṇītamiti vakṣyanti ||ye punaranye
mahāmate śramaṇā vā brāhmaṇā vā niḥsvabhāvaghanālātacakragandharvanagarānutpāda-māyāmarīcyudakacandrasvapnasvabhāvabāhyacittadṛśya-vikalpānādikālaprapañcadarśanena
svacittavikalpapratyayavinivṛttirahitāḥ
parikalpitābhidhānalakṣyalakṣaṇābhidheyarahitā dehabhogapratiṣṭhāsamālayavijñānaviṣayagrāhyagrāhakavisaṃyuktaṃ
nirābhāsagocaramutpādasthitibhaṅgavarjyaṃ
svacittotpādānugataṃ vibhāvayiṣyanti, nacirātte mahāmate bodhisattvā mahāsattvāḥ saṃsāranirvāṇasamatāprāptā
bhaviṣyanti | mahākaruṇopāyakauśalyānābhogagatena mahāmate prayogena
sarvasattvamāyāpratibimbasamatayā anārabdhapratyayatayā adhyātmabāhyaviṣayavimuktatayā cittabāhyādarśanatayā
animittādhiṣṭhānānugatā anupūrveṇa bhūmikramasamādhiviṣayānugamanatayā
traidhātukasvacittatayā adhimuktitaḥ prativibhāvayamānā māyopamasamādhiṃ pratilabhante |
svacittanirābhāsamātrāvatāreṇa prajñāpāramitāvihārānuprāptā utpādakriyāyogavirahitāḥ samādhivajrabimbopamaṃ
tathāgatakāyānugataṃ tathatānirmāṇānugataṃ balābhijñāvaśitākṛpākaruṇopāyamaṇḍitaṃ
sarvabuddhakṣetratīrthyāyatanopagataṃ cittamanomanovijñānarahitaṃ parāvṛttyānuśrayānupūrvakaṃ
tathāgatakāyaṃ mahāmate te bodhisattvāḥ pratilapsyante | tasmāttarhi mahāmate
bodhisattvairmahāsattvaistathāgatakāyānugamena pratilābhinā skandhadhātvāyatanacittahetupratyayakriyāyogotpādasthitibhaṅgavikalpaprapañcarahitairbhavitavyaṃ
cittamātrānusāribhiḥ
||anādikālāprapañcadauṣṭhulyavikalpavāsanahetukaṃ tribhavaṃ paśyato nirābhāsabuddhabhūmyanutpādasmaraṇatayā
pratyātmāryadharmagatiṃgataḥ svacittavaśavartī anābhogacaryāgatiṃgato viśvarūpamaṇisadṛśaḥ
sūkṣmaiḥ sattvacittānupraveśakairnirmāṇavigrahaiścittamātrāvadhāraṇatayā
bhūmikramānusaṃghau pratiṣṭhāpayati | tasmāttarhi mahāmate bodhisattvena mahāsattvena svasiddhāntakuśalena
bhavitavyam ||punarapi mahāmatirāha-deśayatu me bhagavān cittamanomanovijñānapañcadharmasvabhāvalakṣaṇakusumadharmaparyāyaṃ
buddhabodhisattvānuyātaṃ svacittadṛśyagocaravisaṃyojanaṃ
sarvabhāṣyayuktitattvalakṣaṇavidāraṇaṃ sarvabuddhapravacanahṛdayaṃ laṅkāpurigirimalaye
nivāsino bodhisattvānārabhyodadhitaraṃgālayavijñānagocaraṃ dharmakāyaṃ tathāgatānugītaṃ
prabhāṣasva ||atha khalu bhagavān punareva mahāmatiṃ bodhisattvaṃ mahāsattvametadavocat-caturbhirmahāmate
kāraṇaiścakṣurvijñānaṃ pravartate | katamaiścaturbhiḥ ? yaduta
svacittadṛśyagrahaṇānavabodhato'nādikālaprapañcadauṣṭhulyarūpavāsanābhiniveśato vijñānaprakṛtisvabhāvato
vicitrarūpalakṣaṇakautūhalataḥ | ebhirmahāmate caturbhiḥ kāraṇairoghāntarajalasthānīyādālayavijñānātpravṛttivijñānataraṃgautpadyate
| yathā mahāmate cakṣurvijñāne,
evaṃ sarvandriyaparamāṇuromakūpeṣu yugapatpravṛttikramaviṣayādarśabimbadarśanavat udadheḥ
pavanāhatā iva mahāmate viṣayapavanacittodadhitaraṃgā avyucchinnahetukriyālakṣaṇā anyonyavinirmuktāḥ
karmajātilakṣaṇasuvinibaddharūpasvabhāvānavadhāriṇo mahāmate pañca vijñānakāyāḥ
pravartante | saha taireva mahāmate pañcabhirvijñānakāyairhetuviṣayaparicchedalakṣaṇāvadhārakaṃ
nāma manovijñānaṃ taddhetujaśarīraṃ pravartate | na ca teṣāṃ tasya caivaṃ bhavati-vayamatrānyonyahetukāḥ
svacittadṛśyavikalpābhiniveśapravṛttā iti ||atha ca anyonyābhinnalakṣaṇasahitāḥ
pravartante vijñaptiviṣayaparicchede | tathā ca pravartamānāḥ pravartante
yathā samāpannasyāpi yoginaḥ sūkṣmagativāsanāpravṛttā na prajñāyante | yogināṃ caivaṃ bhavati-nirodhya
vijñānāni samāpatsyāmahe iti | te cāniruddhaireva vijñānaiḥ samāpadyante vāsanābījānirodhādaniruddhāḥ,
viṣayapravṛttagrahaṇavaikalyānniruddhāḥ | evaṃ sūkṣmo mahāmate ālayavijñānagatipracāro
yattathāgataṃ sthāpayitvā bhūmipratiṣṭhitāṃśca bodhisattvān, na sukaramanyaiḥ
śrāvakapratyekabuddhatīrthyayogayogibhiradhigantuṃ samādhiprajñābalādhānato'pi
vā paricchettum | anyatra bhūmilakṣaṇaprajñājñānakauśalapadaprabhedaviniścayajinānantakuśalamūlopacayasvacittadṛśya-vikalpaprapañcavirahitairvanagahanaguhālayāntargatairmahāmate
hīnotkṛṣṭamadhyamayogayogibhirna
śakyaṃ svacittavikalpadṛśyadhārādraṣṭranantakṣetrajinābhiṣekavaśitābalābhijñāsamādhayaḥ
prāptum | kalyāṇamitrajinapuraskṛtairmahāmate śakyaṃ cittamanovijñānaṃ
svacittadṛśyasvabhāvagocaravikalpasaṃsārabhavodadhiṃ karmatṛṣṇājñānahetukaṃ tartum
| ata etasmātkāraṇānmahāmate yoginā kalyāṇamitrajinayoge yogaḥ prārabdhavyaḥ ||atha khalu
bhagavāṃstasyāṃ velāyāmimā gāthā abhāṣata -taraṃgā hyudadheryadvatpavanapratyayeritāḥ |nṛtyamānāḥ
pravartante vyucchedaśca na vidyate

ālayaughastathā nityaṃ viṣayapavaneritaḥ |citraistaraṃgavijñānairnṛtyamānaḥ pravartate

nīle rakte'tha lavaṇe śaṅkhe kṣīre ca śārkare |kaṣāyaiḥ phalapuṣpādyaiḥ kiraṇā yatha bhāskare

na cānyena ca nānanyena taraṃgā hyudadhermatāḥ |vijñānāni tathā sapta cittena saha saṃyutāḥ

udadheḥ pariṇāmo'sau taraṃgāṇāṃ vicitratā |ālayaṃ hi tathā citraṃ vijñānākhyaṃ pravartate

cittaṃ manaśca vijñānaṃ lakṣaṇārthaṃ prakalpyate |abhinnalakṣaṇā hyaṣṭau na lakṣyā na ca lakṣaṇam

udadheśca taraṃgāṇāṃ yathā nāsti viśeṣaṇam |vijñānānāṃ tathā cittaiḥ pariṇāmo na labhyate

cittena cīyate karma manasā ca vicīyate |vijñānena vijānāti dṛśyaṃ kalpeti pañcabhiḥ

nīlaraktaprakāraṃ hi vijñānaṃ khyāyate nṛṇām |taraṃgacittasādharmyaṃ vada kasmānmahāmate

nīlaraktaprakāraṃ hi taraṃgeṣu na vidyate |vṛttiśca varṇyate cittaṃ lakṣaṇārthaṃ hi bāliśān

na tasya vidyate vṛttiḥ svacittaṃ grāhyavarjitam |grāhye sati hi vai grāhastaraṃgaiḥ saha sādhyate

dehabhogapratiṣṭhānaṃ vijñānaṃ khyāyate nṛṇām |tenāsya dṛśyate vṛttistaraṃgaiḥ saha sādṛśā

udadhistaraṃgabhāvena nṛtyamāno vibhāvyate |ālayasya tathā vṛttiḥ kasmādbuddhyā na gamyate

bālānāṃ buddhivaikalyādālayaṃ hyudadhiryathā |taraṃgavṛttisādharmyaṃ dṛṣṭāntenopanīyate

udeti bhāskaro yadvatsamahīnottame jine |tathā tvaṃ lokapradyota tattvaṃ deśesi bāliśān

kṛtvā dharmeṣvavasthānaṃ kasmāttattvaṃ na bhāṣase |bhāṣase yadi vā tattvaṃ citte tattvaṃ na
vidyate

udadheryathā taraṃgā hi darpaṇe supine yathā |dṛśyanti yugapatkāle tathā cittaṃ svagocare

vaikalyādviṣayāṇāṃ hi kramavṛttyā pravartate |vijñānena vijānāti manasā manyate punaḥ

pañcānāṃ khyāyate dṛśyaṃ kramo nāsti samāhite |citrācāryo yathā kaściccitrāntevāsiko'pi vā |citrārthe
nāmayedraṅgān deśayāmi tathā hyaham

raṅge na vidyate citraṃ na bhūmau na ca bhājane |sattvānāṃ karṣaṇārthāya raṅgaiścitraṃ vikalpyate
|deśanā vyabhicāraṃ ca tattvaṃ hyakṣaravarjitam

kṛtvā dharmeṣvavasthānaṃ tattvaṃ deśemi yoginām |tattvaṃ pratyātmagatikaṃ kalpyakalpena varjitam
|deśemi jinaputrāṇāṃ neyaṃ bālāna deśanā

vicitrā hi yathā māyā dṛśyate na ca vidyate |deśanāpi tathā citrā deśyate'vyabhicāriṇī |deśanā
hi yadanyasya tadanyasyāpyadeśanā

āture āture yadvadbhiṣadragvyaṃ prayacchati |buddhā hi tadvatsattvānāṃ cittamātraṃ vadanti vai

tārkikāṇāmaviṣayaṃ śrāvakāṇāṃ na caiva hi |yaṃ deśayanti vai nāthāḥ pratyātmagatigocaram

punaraparaṃ mahāmate bodhisattvena svacittadṛśyagrāhyagrāhakavikalpagocaraṃ parijñātukāmena
saṃgaṇikāasaṃsargamiddhanivaraṇavigatena bhavitavyam | prathamamadhyamapaścādrātrajāgarikāyoganuyuktena
bhavitavyam | kutīrthyaśāstrākhyāyikāśrāvakapratyekabuddhayānalakṣaṇavirahitena
ca bhavitavyam | svacittadṛśyavikalpalakṣaṇagatiṃgatena ca bhavitavyaṃ bodhisattvena mahāsattvena
||punaraparaṃ mahāmate bodhisattvena mahāsattvena cittavijñānaprajñālakṣaṇavyavasthāyāṃ
sthitvā upariṣṭādāryajñānalakṣaṇatrayayogaḥ karaṇīyaḥ | tatropariṣṭādāryajñānalakṣaṇatrayaṃ
mahāmate katamat ? yaduta nirābhāsalakṣaṇaṃ sarvabuddhasvapraṇidhānādhiṣṭhānalakṣaṇaṃ
pratyātmāryajñānagatilakṣaṇaṃ ca | yānyadhigamya yogī khañjagardabha iva cittaprajñājñānalakṣaṇaṃ
hitvā jinasutāṣṭamīṃ prāpya bhūmiṃ taduttare lakṣaṇatraye yogamāpadyate ||tatra
nirābhāsalakṣaṇaṃ punarmahāmate sarvaśrāvakapratyekabuddhatīrthalakṣaṇaparicayātpravartate
| adhiṣṭhānalakṣaṇaṃ punarmahāmate pūrvabuddhasvapraṇidhānādhiṣṭhānataḥ pravartate
| pratyātmāryajñānagatilakṣaṇaṃ punarmahāmate sarvadharmalakṣaṇānabhiniveśato māyopamasamādhikāyapratilambhādbuddhabhūmigatigamanapracārāt
pravartate | etanmahāmate āryāṇāṃ lakṣaṇatrayaṃ
yenāryeṇa lakṣatrayeṇa samanvāgatā āryāḥ svapratyātmāryajñānagatigocaramadhigacchanti
| tasmāttarhi mahāmate āryajñānalakṣaṇatrayayogaḥ karaṇīyaḥ ||atha khalu mahāmatirbodhisattvo
mahāsattvaḥ punareva tasyā bodhisattvaparṣadaścittāśayavicāramājñāya āryajñānavastupravicayaṃ
nāma dharmaparyāyaṃ sarvabuddhādhiṣṭhānādhiṣṭhito bhagavantaṃ paripṛcchati sma-deśayatu
me bhagavānāryajñānavastupravicayaṃ nāma dharmaparyāyamaṣṭottarapadaśataprabhedāśrayam,
yamāśritya tathāgatā arhantaḥ samyaksaṃbuddhā bodhisattvānāṃ mahāsattvānāṃ svasāmānyalakṣaṇapatitānāṃ
parikalpitasvabhāvagatiprabhedaṃ deśayanti, yena parikalpitasvabhāvagatiprabhedena
suprativibhāgaviddhena pudgaladharmanairātmyapracāraṃ prativiśodhya bhūmiṣu kṛtavidyāḥ
sarvaśrāvakapratyekabuddhatīrthakaradhyānasamādhisamāpattisukhamatikramya tathāgatācintyaviṣayapracāragatipracāraṃ
pañcadharmasvabhāvagativinivṛttaṃ tathāgataṃ dharmakāyaṃ
prajñājñānasunibaddhadharmaṃ māyāviṣayābhinivṛttaṃ sarvabuddhakṣetratuṣitabhavanākaniṣṭhālayopagaṃ
tathāgatakāyaṃ pratilabheran ||bhagavānāha-iha mahāmate eke tīrthyātīrthyadṛṣṭayo
nāstitvābhiniviṣṭā vikalpabuddhihetukṣayasvabhāvābhāvānnāsti śaśasya viṣāṇaṃ vikalpayanti
| yathā śaśaviṣāṇaṃ nāsti, evaṃ sarvadharmāḥ | anye punarmahāmate bhūtaguṇāṇudravyasaṃsthānasaṃniveśaviśeṣaṃ
dṛṣṭvā nāstiśaśaśṛṅgābhiniveśābhiniviṣṭā asti gośṛṅgamiti kalpayanti
| te mahāmate antadvayadṛṣṭipatitāścittamātrānavadhāritamatayaḥ | svacittadhātuvikalpena te
puṣṇanti | dehabhogapratiṣṭhāgativikalpamātre mahāmate śaśaśṛṅgaṃ nāstyastivinivṛttaṃ na
kalpayettathā mahāmate sarvabhāvānāṃ nāstyastivinivṛttaṃ na kalpayitavyam ||ye punarmahāmate
nāstyastivinivṛttā nāsti śaśaśṛṅgaṃ na kalpayanti, tairanyonyāpekṣahetutvānnāsti śaśaviṣāṇamiti
na kalpayitavyam | āparamāṇupravicayādvastvanupalabdhabhāvānmahāmate āryajñānagocaravinivṛttamasti
gośṛṅgamiti na kalpayitavyam ||atha khalu mahāmatirbodhisattvo mahāsattvo
bhagavantametadavocat-nanu bhagavan vikalpasyāpravṛttilakṣaṇaṃ dṛṣṭvā anumimīmahe vikalpāpravṛttyapekṣaṃ
tasya nāstitvam | bhagavānāha- na hi mahāmate vikalpāpravṛttyapekṣaṃ tasya
nāstitvam | tatkasya hetoḥ ? vikalpasya tatpravṛttihetutvāt | tadviṣāṇāśrayapravṛtto hi
mahāmate vikalpaḥ | yasmādviṣāṇāśrayapravṛtto mahāmate vikalpaḥ, tasmādāśrayahetutvādanyānanyavivarjitatvānna
hi tadapekṣaṃ nāstitvaṃ śaśaviṣāṇasya | yadi punarmahāmate vikalpo'nyaḥ
syācchaśaviṣāṇādaviṣāṇahetukaḥ syāt | athānanyaḥ syāt, taddhetukatvādāparamāṇupravicayānupalabdherviṣāṇādananyatvāttadabhāvaḥ
syāt | tadubhayabhāvābhāvātkasya kimapekṣya nāstitvaṃ
bhavati ? atha na bhavati mahāmate apekṣya nāstitvaṃ śaśaviṣāṇasya astitvamapekṣya nāstitvaṃ
śaśaviṣāṇaṃ na kalpayitavyaṃ viṣamahetutvānmahāmate nāstyastitvam siddhirna bhavati
nāstyastitvavādinām | anye punarmahāmate tīrthakaradṛṣṭayo rūpakāraṇasaṃsthānābhiniveśābhiniviṣṭā
ākāśabhāvāparicchedakuśalā rūpamākāśabhāvavigataṃ paricchedaṃ dṛṣṭvā vikalpayanti
| ākāśameva ca mahāmate rūpam | rūpabhūtānupraveśānmahāmate rūpamevākāśam | ādheyādhāravyayasthānabhāvena
mahāmate rūpākāśakāraṇayoḥ pravibhāgaḥ pratyetavyaḥ | bhūtāni mahāmate pravartamānāni
parasparasvalakṣaṇabhedabhinnāni ākāśe cāpratiṣṭhitāni | na ca teṣvākāśaṃ nāsti
| evameva śaśasya viṣāṇaṃ mahāmate goviṣāṇamapekṣya bhavati | goviṣāṇaṃ punarmahāmate aṇuśo
vibhajyamānaṃ punarapyaṇavo vibhajyamānā aṇutvalakṣaṇe nāvatiṣṭhante | tasya kimapekṣya
nāstitvaṃ bhavati ? athānyadapekṣya vastu, tadapyevaṃdharmi ||atha khalu bhagavān punarapi
mahāmatiṃ bodhisattvaṃ mahāsattvametadavocat-śaśagośṛṅgākāśarūpapadṛṣṭivikalpavigatena
mahāmate bhavitavyam, tadanyaiśca bodhisattvaiḥ || svacittadṛśyavikalpānugamamanasā ca mahāmate
bhavitavyam | sarvajinasutakṣetramaṇḍale ca tvayā svacittadṛśyayogopadeśaḥ karaṇīyaḥ
||atha khalu bhagavāṃstasyāṃ velāyāmimā gāthā abhāṣata -dṛśyaṃ na vidyate cittaṃ cittaṃ dṛśyātpravartate
|devabhogapratiṣṭhānamālayaṃ khyāyate nṛṇām

cittaṃ manaśca vijñānaṃ svabhāvaṃ dharmapañcakam |nairātmyaṃ dvitayaṃ śuddhaṃ prabhāṣante vināyakāḥ

dīrghahrasvādisaṃbandhamanyonyataḥ pravartate |astitvasādhakaṃ nāsti asti nāstitvasādhakam

aṇuśo bhajyamānaṃ hi naiva rūpaṃ vikalpayet |cittamātraṃ vyavasthānaṃ kudṛṣṭyā na prasīdati

tārkikāṇāmaviṣayaḥ śrāvakāṇāṃ na caiva hi |yaṃ deśayanti vai nāthāḥ pratyātmagatigocaram

atha khalu mahāmatirbodhisattvo mahāsattvaḥ punarapi svacittadṛśyadhārāviśuddhyarthaṃ bhagavantamadhyeṣate
sma-kathaṃ bhagavan svacittadṛśyadhārā viśudhyati yugapatkramavṛttyā vā ? bhagavānāha-kramavṛttyā
mahāmate svacittadṛśyadhārā viśudhyati na yugapat | tadyathā mahāmate
āmraphalāni kramaśaḥ pacyante na yugapat, evameva mahāmate svacittadṛśyadhārā sattvānāṃ
kramaśo viśudhyati na yugapat | tadyathā mahāmate kumbhakāraḥ kramaśo bhāṇḍāni kurute na
yugapat, evameva mahāmate tathāgataḥ sattvānāṃ svacittadṛśyadhārāṃ kramaśo viśodhayati na
yugapat | tadyathā mahāmate pṛthivyāṃ tṛṇagulmauṣadhivanaspatayaḥ kramavṛttyā virohanti na
yugapat, evameva mahāmate sattvānāṃ tathāgataḥ kramaśaḥ svacittadṛśyadhārāṃ viśodhayati na
yugapat | tadyathā mahāmate hāsyalāsyagītavāditravīṇālekhyayogyāḥ kramaśaḥ pravartante na
yugapat, evemeva mahāmate tathāgataḥ sarvasattvānāṃ kramaśaḥ svacittadṛśyadhārāṃ viśodhayati
na yugapat | tadyathā mahāmate darpaṇāntargatāḥ sarvarūpāvabhāsāḥ saṃdṛśyante nirvikalpā
yugapat, evameva mahāmate svacittadṛśyadhārāṃ yugapattathāgataḥ sarvasattvānāṃ viśodhayati
nirvikalpāṃ nirābhāsagocarām | tadyathā mahāmate somādityamaṇḍalaṃ yugapatsarvarūpāvabhāsān
kiraṇaiḥ prakāśayati, evameva mahāmate tathāgataḥ svacittadṛśyadauṣṭhulyavāsanāvigatānāṃ
sattvānāṃ yugapadacintyajñānajinagocaraviṣayaṃ saṃdarśayati | tadyathā mahāmate ālayavijñānaṃ
svacittadṛśyadehapratiṣṭhābhogaviṣayaṃ yugapadvibhāvayati, evameva mahāmate niṣyandabuddho
yugapatsattvagocaraṃ paripācya ākaniṣṭhabhavanavimānālayayogaṃ yogināmarpayati
| tadyathā mahāmate dharmatābuddho yugapanniṣyandanirmāṇakiraṇairvirājate, evameva mahāmate
pratyātmāryagatidharmalakṣaṇaṃ bhāvābhāvakudṛṣṭivinivartanatayā yugapadvirājate ||punaraparaṃ
mahāmate dharmatāniṣyandabuddhaḥ svasāmānyalakṣaṇapatitātsarvadharmātsvacittadṛśyavāsanāhetulakṣaṇopanibaddhātparikalpita-svabhāvābhiniveśahetukānatadātmakavividhamāyāraṅgapuruṣavaicitryābhiniveśānupalabdhito
mahāmate deśayati | punaraparaṃ mahāmate parikalpitasvabhāvavṛttilakṣaṇaṃ
paratantrasvabhāvābhiniveśataḥ pravartate | tadyathā tṛṇakāṣṭhagulmalatāśrayānmāyāvidyāpuruṣasaṃyogātsarvasattvarūpadhāriṇaṃ
māyāpuruṣavigrahamabhiniṣpannaikasattvaśarīraṃ
vividhakalpavikalpitaṃ khyāyate, tathā khyāyannapi mahāmate tadātmako na bhavati,
evameva mahāmate paratantrasvabhāve parikalpitasvabhāve vividhavikalpacittavicitralakṣaṇaṃ
khyāyate | vastuparikalpalakṣaṇābhiniveśavāsanātparikalpayan mahāmate parikalpitasvabhāvalakṣaṇaṃ
bhavati | eṣā mahāmate niṣyandabuddhadeśanā | dharmatābuddhaḥ punarmahāmate cittasvabhāvalakṣaṇavisaṃyuktāṃ
pratyātmāryagatigocaravyavasthāṃ karoti | nirmitanirmāṇabuddhaḥ
punarmahāmate dānaśīladhyānasamādhicitraprajñājñānaskandhadhātvāyatanavimokṣavijñānagatilakṣaṇaprabhedapracāraṃ
vyavasthāpayati | tīrthyadṛṣṭyā ca rūpyasamatikramaṇalakṣaṇaṃ deśayati
| dharmatābuddhaḥ punarmahāmate nirālambaḥ | ālambavigataṃ sarvakriyendriyapramāṇalakṣaṇavinivṛttamaviṣayaṃ
bālaśrāvakapratyekabuddhatīrthakarātmakalakṣaṇābhiniveśābhiniviṣṭānām
| tasmāttarhi mahāmate pratyātmāryagativiśeṣalakṣaṇe yogaḥ karaṇīyaḥ | svacittalakṣaṇadṛśyavinivṛttidṛṣṭinā
ca te bhavitavyam ||punaraparaṃ mahāmate dvividhaṃ śrāvakayānanayaprabhedalakṣaṇaṃ
yaduta pratyātmāryādhigamaviśeṣalakṣaṇaṃ ca bhāvavikalpasvabhāvābhiniveśalakṣaṇaṃ
ca | tatra mahāmate pratyātmāryādhigamaviśeṣalakṣaṇaṃ śrāvakāṇāṃ katamat ? yaduta
śūnyatānātmaduḥkhānityaviṣayasatyavairāgyopaśamātskandhadhātvāyatanasvasāmānya-lakṣaṇabāhyārthavināśalakṣaṇādyathābhūtaparijñānāccittaṃ
samādhīyate | svacittaṃ samādhāya dhyānavimokṣasamādhimārgaphalasamāpattivimuktivāsanācintyapariṇaticyutivigataṃ
pratyātmāryagatilakṣaṇasukhavihāraṃ
mahāmate adhigacchanti śrāvakāḥ | etanmahāmate śrāvakāṇāṃ pratyātmāryagatilakṣaṇam
| etaddhi mahāmate śrāvakāṇāṃ pratyātmāryādhigamavihārasukhamadhigamya bodhisattvena
mahāsattvena nirodhasukhaṃ samāpattisukhaṃ ca sattvakriyāpekṣayā pūrvasvapraṇidhānābhinirhṛtatayā
ca na sākṣātkaraṇīyam | etanmahāmate śrāvakāṇāṃ pratyātmāryagatilakṣaṇasukhaṃ yatra
bodhisattvena mahāsattvena pratyātmāryagatilakṣaṇasukhe na śikṣitavyam | bhāvavikalpasvabhāvābhiniveśaḥ
punarmahāmate śrāvakāṇāṃ katamaḥ? yaduta nīlapītoṣṇadravacalakaṭhināni
mahābhūtānyakriyāpravṛttāni svasāmānyalakṣaṇayuktyāgamapramāṇasuvinibaddhāni dṛṣṭvā tatsvabhāvābhiniveśavikalpaḥ
pravartate | etanmahāmate bodhisattvenādhigamya vyāvartayitavyam |
dharmanairātmyalakṣaṇānupraveśatayā pudgalanairātmyalakṣaṇadṛṣṭiṃ nivārya bhūmikramānusaṃghau
pratiṣṭhāpayitavyam | etanmahāmate śrāvakāṇāṃ bhāvavikalpasvabhāvābhiniveśalakṣaṇaṃ yaduktam,
idaṃ tatpratyuktam ||atha khalu mahāmatirbodhisattvo mahāsattvo bhagavantametadavocat-nityamacintyaṃ
ca bhagavatā pratyātmāryagatigocaraṃ paramārthagocaraṃ ca prabhāṣitam |
nanu bhagavaṃstīrthakarā api nityācintyavādinaḥ kāraṇānām ? bhagavānāha-na mahāmate tīrthakarāṇāṃ
kāraṇasya nityācintyatāṃ prāpnoti | tatkasya hetoḥ ? tīrthakarāṇāṃ mahāmate nityācintyaṃ
na hetusvalakṣaṇayuktam | yasya mahāmate nityācintyaṃ na hetusvalakṣaṇayuktam, tatkathaṃ
kenābhivyajyate nityamacintyamiti? nityācintyavādaḥ punarmahāmate yadi hetusvalakṣaṇayuktaḥ
syāt, nityaṃ kāraṇādhīnahetulakṣaṇatvānnityamacintyaṃ na bhavati | mama tu mahāmate
paramārthanityācintyaṃ paramārthalakṣaṇahetuyuktaṃ bhāvābhāvavigataṃ pratyātmāryādhigamalakṣaṇatvāllakṣaṇavatparamārthajñānahetutvācca
hetumadbhāvābhāvavigatatvādakṛtakākāśanirvāṇanirodhadṛṣṭāntasādharmyānnityam
| ata etanmahāmate tīrthakaranityācintyavādatulyaṃ na bhavati
| nityācintyataiveyaṃ mahāmate tathāgatānāṃ pratyātmāryajñānādhigamatathatā | tasmāttarhi
mahāmate bodhisattvena mahāsattvena nityācintyapratyātmāryajñānādhigamāya yogaḥ karaṇīyaḥ
||punaraparaṃ mahāmate nityācintyatā tīrthakarāṇāmanityabhāvavilakṣaṇahetutvāt | na
svakṛtahetulakṣaṇaprabhāvitatvānnityam | yadi punarmahāmate tīrthakarāṇāṃ nityācintyatā kṛtakabhāvābhāvādanityatāṃ
dṛṣṭvā anumānabuddhyā nityaṃ samāpyate, tenaiva hetunā mamāpi mahāmate
kṛtakabhāvābhāvādanityatāṃ dṛṣṭvā nityamahetūpadeśāt ||yadi punarmahāmate hetulakṣaṇasaṃyuktaṃ
nityācintyatā, tīrthakarāṇāṃ hetubhāvasvalakṣaṇabhāvābhāvācchaśaviṣāṇatulyā mahāmate
nityācintyatā, vāgvikalpamātrā ca mahāmate tīrthakarāṇāṃ prasajyate | tatkasya hetoḥ
? yaduta vāgvikalpamātraṃ hi mahāmate śaśaviṣāṇaṃ svahetulakṣaṇābhāvāt | mama tu mahāmate
nityācintyatā pratyātmāryādhigamalakṣaṇahetutvātkṛtakabhāvābhāvavarjitatvānnityam, na bāhyabhāvābhāvanityānityānupramāṇānnityam
| yasya punarmahāmate bāhyābhāvānnityānumānānnityācintyatvānnityam,
tasyā nityācintyatāyāḥ svahetulakṣaṇaṃ na jānīte | pratyātmādhigamāryajñānagocaralakṣaṇaṃ
bahirdhā te mahāmate asaṃkathyāḥ ||punaraparaṃ mahāmate saṃsāravikalpaduḥkhabhayabhītā
nirvāṇamanveṣante | saṃsāranirvāṇayoraviśeṣajñāḥ sarvabhāvavikalpābhāvādindriyāṇāmanāgataviṣayoparamācca
mahāmate nirvāṇaṃ vikalpayanti na pratyātmagativijñānālayaṃ
parāvṛttipūrvakaṃ mahāmate | ataste mahāmate mohapuruṣā yānatrayavādino bhavanti, na cittamātragatinirābhāasavādinaḥ
| ataste mahāmate atītānāgatapratyutpannānāṃ tathāgatānāṃ svacittadṛśyagocarānabhijñā
bāhyacittadṛśyagocarābhiniviṣṭāḥ | te saṃsāragaticakre punarmahāmate
caṃkramyante ||punaraparaṃ mahāmate anutpannān sarvadharmānatītānāgatapratyutpannāstathāgatā
bhāṣante | tatkasya hetoḥ ? yaduta svacittadṛśyabhāvābhāvātsadasatorutpattivirahitatvānmahāmate
anutpannāḥ sarvabhāvāḥ | śaśahayakharoṣṭraviṣāṇatulyā mahāmate sarvadharmāḥ | bālapṛthagjanābhūtaparikalpitasvabhāvavikalpitatvānmahāmate
anutpannāḥ sarvabhāvāḥ | pratyātmāryajñānagatigocaro
hi mahāmate sarvabhāvasvabhāvalakṣaṇotpādaḥ, na bālapṛthagjanavikalpadvayagocarasvabhāvaḥ
| dehabhogapratiṣṭhāgatisvabhāvalakṣaṇaṃ mahāmate ālayavijñānaṃ grāhyagrāhakalakṣaṇena
pravartamānaṃ bālā utpādasthitibhaṅgadṛṣṭidvayapatitāśayā utpādaṃ sarvabhāvānāṃ
sadasatorvikalpayanti | atra te mahāmate yogaḥ karaṇīyaḥ ||punaraparaṃ mahāmate pañcābhisamayagotrāṇi
| katamāni pañca ? yaduta śrāvakayānābhisamayagotraṃ pratyekabuddhayānābhisamayagotraṃ
tathāgatayānābhisamayagotram aniyataikataragotram agotraṃ ca pañcamam |
kathaṃ punarmahāmate śrāvakayānābhisamayagotraṃ pratyetavyam ? yaḥ skandhadhātvāyatanasvasāmānyalakṣaṇaparijñānādhigame
deśyamāne romāñcitatanurbhavati | lakṣaṇaparicayajñāne cāsya
buddhiḥ praskandati, na pratītyasamutpādāvinirbhāgalakṣaṇaparicaye | idaṃ mahāmate śrāvakayānābhisamayagotram
| yaḥ śrāvakayānābhisamayaṃ dṛṣṭvā ṣaṭpañcamyāṃ bhūmau paryutthānakleśaprahīṇo
vāsanakleśāprahīṇo'cintyācyutigataḥ samyaksiṃhanādaṃ nadati-kṣīṇā me jātiḥ, uṣitaṃ
brahmacaryam, ityevamādi nigadya pudgalanairātmyaparicayādyāvannirvāṇabuddhirbhavati ||anye
punarmahāmate ātmasattvajīvapoṣapuruṣapudgalasattvāvabodhānnirvāṇamanveṣante | anye punarmahāmate
kāraṇādhīnān sarvadharmān dṛṣṭvā nirvāṇagatibuddhayo bhavanti | dharmanairātmyadarśanābhāvānnāsti
mokṣo mahāmate | eṣā mahāmate śrāvakayānābhisamayagotrakasyāniryāṇaniryāṇabuddhiḥ
| atra te mahāmate kudṛṣṭivyāvṛttyarthaṃ yogaḥ karaṇīyaḥ ||tatra mahāmate pratyekabuddhayānābhisamayagotrakaḥ,
yaḥ pratyekābhisamaye deśyamāne aśruhṛṣṭaromāñcitatanurbhavati
| asaṃsargapratyayādbhāvābhiniveśabahuvividhasvakāyavaicitryarddhivyastayamakaprātihāryadarśane
nirdiśyamāne'nunīyate, sa pratyekabuddhayānābhisamayagotraka iti viditvā pratyekabuddhayānābhisamayānurūpā
kathā karaṇīyā | etanmahāmate pratyekabuddhayānābhisamayagotrakasya
lakṣaṇam ||tatra mahāmate tathāgatayānābhisamayagotraṃ trividham-yaduta svabhāvaniḥsvabhāvadharmābhisamayagotram,
adhigamasvapratyātmāryābhisamayagotram, bāhyabuddhakṣetraudāryābhisamayagotraṃ
ca | yadā punarmahāmate trayāṇāmapyeṣāmanyatame deśyamāne svacittadṛśyadehālabhogapratiṣṭhācintyaviṣaye
deśyamāne notrasati na saṃtrasati na saṃtrāsamāpadyate,
veditavyamayaṃ tathāgatayānābhisamayagotraka iti | etanmahāmate tathāgatayānābhisamayagotrakasya
lakṣaṇam ||aniyatagotrakaḥ punarmahāmate triṣvapyeteṣu deśyamāneṣu yatrānunīyate tatrānuyojyaḥ
syāt | parikarmabhūmiriyaṃ mahāmate gotravyavasthā | nirābhāsabhūmyavakramaṇatayā
vyavasthā kriyate | pratyātmālaye tu svakleśavāsanāśuddhasya dharmanairātmyadarśanātsamādhisukhavihāraṃ
prāpya śrāvako jinakāyatāṃ pratilapsyate ||atha khalu bhagavāṃstasyāṃ velāyāmimā
gāthā abhāṣat -srotāpattiphalaṃ caiva sakṛdāgāminastathā |anāgāmiphalaṃ caiva arhattvaṃ
cittavibhramam

triyānamekayānaṃ ca ayānaṃ ca vadāmyaham |bālānāṃ mandabuddhīnāmāryāṇāṃ ca viviktatām

dvāraṃ hi paramārthasya vijñaptirdvayavarjitā |yānatrayavyavasthānaṃ nirābhāse sthite kutaḥ

dhyānāni cāpramāṇāni ārūpyāśca samādhayaḥ |saṃjñānirodho nikhilaṃ cittamātre na vidyate

tatrecchantikānāṃ punarmahāmate anicchantikatāmokṣaṃ kena pravartate ? yaduta sarvakuśalamūlotsargataśca
sattvānādikālapraṇidhānataśca | tatra sarvakuśalamūlotsargaḥ katamaḥ ? yaduta
bodhisattvapiṭakanikṣepo'bhyākhyānaṃ ca naite sūtrāntā vinayamokṣānukūlā iti bruvataḥ sarvakuśalamūlotsargatvānna
nirvāyate | dvitīyaḥ punarmahāmate bodhisattvo mahāsattva evaṃ bhavapraṇidhānopāyapūrvakatvānnāparinirvṛtaiḥ
sarvasattvaiḥ parinirvāsyāmīti tato na parinirvāti
| etanmahāmate aparinirvāṇadharmakāṇāṃ lakṣaṇaṃ yenecchantikagatiṃ samādhigacchanti ||punarapi
mahāmatirāha-katamo'tra bhagavan atyantato na parinirvāti ? bhagavānāha-bodhisattvecchantiko'tra
mahāmate ādiparinirvṛtān sarvadharmān viditvā atyantato na parinirvāti |
na punaḥ sarvakuśalamūlotsargecchantikaḥ | sarvakuśalamūlotsargecchantiko hi mahāmate punarapi
tathāgatādhiṣṭhānātkadācitkarhicitkuśalamūlān vyutthāpayati | tatkasya hetoḥ ? yaduta
aparityaktā hi mahāmate tathāgatānāṃ sarvasattvāḥ | ata etasmātkāraṇānmahāmate bodhisattvecchantiko
na parinirvātīti ||punaraparaṃ mahāmate bodhisattvena mahāsattvena svabhāvalakṣaṇatrayakuśalena
bhavitavyam | tatra mahāmate parikalpitasvabhāvo nimittātpravartate | kathaṃ
punarmahāmate parikalpitasvabhāvo nimittātpravartate ? tatra mahāmate paratantrasvabhāvo
vastunimittalakṣaṇākāraḥ khyāyate | tatra mahāmate vastunimittalakṣaṇābhiniveśaḥ punardviprakāraḥ
| parikalpitasvabhāvaṃ vyavasthāpayanti tathāgatā arhantaḥ samyaksaṃbuddhā nāmābhiniveśalakṣaṇena
ca nāmavastunimittābhiniveśalakṣaṇena ca | tatra vastunimittābhiniveśalakṣaṇaṃ
punarmahāmate yaduta adhyātmabāhyadharmābhiniveśaḥ | nimittalakṣaṇābhiniveśaḥ punaryaduta
teṣveva ādhyātmikabāhyeṣu dharmeṣu svasāmānyalakṣaṇaparijñānāvabodhaḥ | etanmahāmate
dviprakāraṃ parikalpitasvabhāvasya lakṣaṇam | yadāśrayālambanātpravartate tatparatantram
| tatra mahāmate pariniṣpannasvabhāvaḥ katamaḥ ? yaduta nimittanāmavastulakṣaṇavikalpavirahitaṃ
tathatāryajñānagatimanapratyātmāryajñānagatigocaraḥ | eṣa mahāmate pariniṣpannasvabhāvastathāgatagarbhahṛdayam
||atha khalu bhagavāṃstasyāṃ velāyāmimāṃ gāthāmabhāṣata-nimittaṃ
nāma saṃkalpaḥ svabhāvadvayalakṣaṇam |samyagjñānaṃ hi tathatā pariniṣpannalakṣaṇam

eṣa mahāmate pañcadharmasvabhāvalakṣaṇapravicayo nāma dharmaparyāyaḥ pratyātmāryajñānagatigocaraḥ,
yatra tvayā anyaiśca bodhisattvaiḥ śikṣitavyam ||punaraparaṃ mahāmate bodhisattvena
mahāsattvena nairātmyadvayalakṣaṇapravicayakuśalena bhavitavyam | tatra mahāmate katamannairātmyadvayalakṣaṇam
? yaduta ātmātmīyarahitaskandhadhātvāyatanakadambamajñānakarmatṛṣṇāprabhavaṃ
cakṣuṣā rūpādigrahaṇābhiniveśātpravartamānaṃ vijñānaṃ sarvendriyaiḥ svacittadṛśyabhājanadehālayasvacittavikalpavikalpitaṃ
vijñāpayati | nadībījadīpavāyumeghasadṛśakṣaṇaparaṃparābhedabhinnaṃ
capalaṃ vānaramakṣikāsadṛśamacaukṣamacaukṣaviṣayacāryanātho'nala ivātṛptamanādikālaprapañcaviṣayavāsanārahitamaraghaṭṭacakrayantracakravatsaṃsārabhavagaticakre
 vicitradeharūpadhārimāyāvetālayantrapratimaṃ
pravartamānaṃ pravartate | yadatra mahāmate lakṣaṇakauśalajñānam,
idamucyate pudgalanairātmyajñānam ||tatra mahāmate dharmanairātmyajñānaṃ
katamat ? yaduta skandhadhātvāyatanānāṃ parikalpitalakṣaṇasvabhāvāvabodhaḥ | yathā mahāmate
skandhadhātvāyatanānyātmavirahitāni skandhasamūhamātraṃ hetukarmatṛṣṇāsūtropanibaddhamanyonyapratyayatayā
pravartate nirīham, tathā skandhā api mahāmate svasāmānyalakṣaṇavirahitā
abhūtaparikalpalakṣaṇavicitraprabhāvitā bālairvikalpyante na tvāryaiḥ | cittamanomanovijñānapañcadharmasvabhāvarahitān
mahāmate sarvadharmān vibhāvayan bodhisattvo mahāsattvo dharmanairātmyakuśalo
bhavati | dharmanairātmyakuśalaḥ punarmahāmate bodhisattvo mahāsattvo
nacirātprathamāṃ bodhisattvabhūmiṃ nirābhāsapravicayāṃ pratilabhate | bhūmilakṣaṇapravicayāvabodhātpramuditānantaramanupūrvaṃ
navasu bhūmiṣu kṛtavidyo mahādharmameghā pratilabhate
| sa tasyāṃ pratiṣṭhito'nekaratnamuktopaśobhite mahāpadmarāje padmakṛtau mahāratnavimāne
māyāsvabhāvagocaraparicayābhinirvṛtte niṣaṇṇaḥ tadanurūpairjinaputraiḥ parivṛtaḥ sarvabuddhakṣetrāgatairbuddhapāṇyabhiṣekaiścakravartiputravadabhiṣicyate
| buddhasutabhūmimatikramya
pratyātmāryadharmagatigamanatvāttathāgato dharmakāyavaśavartī bhaviṣyati dharmanairātmyadarśanāt
| etanmahāmate sarvadharmanairātmyalakṣaṇam | atra te mahāmate śikṣitavyam, anyaiśca
bodhisattvairmahāsattvaiḥ ||atha khalu mahāmatirbodhisattvo mahāsattvaḥ punarapi bhagavantametadavocat-samāropāpavādalakṣaṇaṃ
me bhagavān deśayatu yathāhaṃ ca anye ca bodhisattvāḥ
samāropāpavādakudṛṣṭivarjitamatayaḥ kṣipramanuttarāṃ samyaksaṃbodhimabhisaṃbudhyeran |
abhisaṃbudhya śāśvatasamāropāpavādocchedadṛṣṭivivarjitāstava buddhanetrīṃ nāpavadiṣyante
||atha khalu bhagavān punarapi mahāmaterbodhisattvasya mahāsattvasyādhyeṣaṇāṃ viditvā imāṃ
gāthāmabhāṣata -samāropāpavādo hi cittamātre na vidyate |dehabhogapratiṣṭhābhaṃ ye cittaṃ
nābhijānate |samāropāpavādeṣu te carantyavipaścitaḥ

atha khalu bhagavānetameva gāthārthamuddyotayan punarapyetadavocat-caturvidho mahāmate asatsamāropaḥ
| katamaścaturvidhaḥ ? yaduta asallakṣaṇasamāropo'saddṛṣṭisamāropo'taddhetusamāropo'sadbhāvasamāropaḥ
| eṣa hi mahāmate caturvidhaḥ samāropaḥ ||apavādaḥ punarmahāmate katamaḥ
? yaduta asyaiva kudṛṣṭisamāropasyānupalabdhipravicayābhāvādapavādo bhavati | etaddhi
mahāmate samāropāpavādasya lakṣaṇam ||punaraparaṃ mahāmate asallakṣaṇasamāropasya lakṣaṇaṃ
katamat ? yaduta skandhadhātvāyatanānāmasatsvasāmānyalakṣaṇābhiniveśaḥ-idamevamidaṃ nānyatheti
| etaddhi mahāmate asallakṣaṇasamāropasya lakṣaṇam | eṣa hi mahāmate asallakṣaṇasamāropavikalpo'nādikālaprapañcadauṣṭhulyavicitravāsanābhiniveśātpravartate
| etaddhi mahāmate
asallakṣaṇasamāropasya lakṣaṇam ||asaddṛṣṭisamāropaḥ punarmahāmate yasteṣveva skandhadhātvāyataneṣvātmasattvajīvajantupoṣapuruṣapudgaladṛṣṭisamāropaḥ
| ayamucyate mahāmate asaddṛṣṭisamāropaḥ
||asaddhetusamāropaḥ punarmahāmate yaduta ahetusamutpannaṃ prāgvijñānaṃ paścādabhūtvā
māyāvadanutpannaṃ pūrvaṃ cakṣūrūpālokasmṛtipūrvakaṃ pravartate | pravṛtya bhūtvā ca
punarvinaśyati | eṣa mahāmate asaddhetusamāropaḥ ||asaddhāvasamāropaḥ punarmahāmate yaduta
ākāśanirodhanirvāṇākṛtakabhāvābhiniveśasamāropaḥ | ete ca mahāmate bhāvābhāvavinivṛttāḥ
| śaśahayakharoṣṭraviṣāṇakeśoṇḍukaprakhyā mahāmate sarvadharmāḥ sadasatpakṣavigatāḥ | samāropāpavādāśca
| bālairvikalpyante svacittadṛśyamātrānavadhāritamatibhirna tvāryaiḥ | etanmahāmate
asadbhāvavikalpasamāropāpavādasya lakṣaṇam | tasmāttarhi mahāmate samāropāpavādadṛṣṭivigatena
bhavitavyam ||punaraparaṃ mahāmate bodhisattvāścittamanomanovijñānapañcadharmasvabhāvanairātmyalakṣaṇadvayagatiṃgatvā
parahitahetoranekarūpaveśadhāriṇo bhavanti | parikalpitasvabhāvā
iva paratantrāśayā viśvarūpacintāmaṇisadṛśāḥ sarvabuddhakṣetraparṣanmaṇḍalagatā
māyāsvapnapratibhāsapratibimbodakacandragatisamānutpādabhaṅgaśāśvatocchedarahitān sarvadharmān
saṃmukhaṃ sarvatathāgatebhyaḥ sarvaśrāvakapratyekabuddhayānavirahān dharmadeśanāṃ
śṛṇvanti, samādhimukhaśatasahasrāṇi ca pratilabhante | yāvadanekāni samādhikoṭīniyutaśatasahasrāṇi
pratilabhyaḥ taiḥ samādhibhiḥ kṣetrātkṣetraṃ saṃkrāmanti | buddhapūjābhiyuktāśca
sarvopapattidevabhavanālayeṣu ratnatrayamupadeśya buddharūpamāsthāya śrāvakagaṇabodhisattvagaṇaparivṛtāḥ
svacittadṛśyamātrāvatāraṇatayā bāhyabhāvābhāvopadeśaṃ kurvanti sadasatpakṣavinivṛttyartham
||atha khalu bhagavāṃstasyāṃ velāyāmimāṃ gāthāmabhāṣata -cittamātraṃ yadā
lokaṃ prapaśyanti jinātmajāḥ |tadā nairmāṇikaṃ kāyaṃ kriyāsaṃskāravarjitam |labhante te
balābhijñāvaśitaiḥ saha saṃyutam

atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu bhagavān
śūnyatānutpādādvayaniḥsvabhāvalakṣaṇaṃ sarvadharmāṇām, yena śūnyatānutpādādvayaniḥsvabhāvalakṣaṇāvabodhena
ahaṃ ca anye ca bodhisattvā mahāsattvā nāstyastivikalpavarjitāḥ kṣipramanuttarāṃ
samyaksaṃbodhimabhisaṃbudhyeran ||atha khalu bhagavān mahāmatiṃ bodhisattvaṃ mahāsattvametadavocat-tena
hi mahāmate śṛṇu, tatsādhu ca suṣṭhu ca manasi kuru | bhāṣiṣye'haṃ
te | sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt | bhagavānetadavocat-śūnyatā
śūnyateti mahāmate parikalpitasvabhāvapadametat | parikalpitasvabhāvābhiniveśena
punarmahāmate śūnyatānutpādābhāvādvayaniḥsvabhāvabhāvavādino bhavanti | tatra
mahāmate saṃkṣepeṇa saptavidhā śūnyatā | yaduta lakṣaṇaśūnyatā bhāvasvabhāvaśūnyatā apracaritaśūnyatā
pracaritaśūnyatā sarvadharmanirabhilāpyaśūnyatā paramārthāryajñānamahāśūnyatā
itaretaraśūnyatā ca saptamī ||tatra mahāmate lakṣaṇaśūnyatā katamā ? yaduta svasāmānyalakṣaṇaśūnyāḥ
sarvabhāvāḥ | parasparasamūhāpekṣitatvātpravicayavibhāgābhāvānmahāmate svasāmānyalakṣaṇasyāpravṛttiḥ
| svaparobhayābhāvācca mahāmate lakṣaṇaṃ nāvatiṣṭhate | atastaducyate
svalakṣaṇaśūnyāḥ sarvabhāvā iti ||bhāvasvabhāvaśūnyatā punarmahāmate katamā ? yaduta svayaṃ
svabhāvābhāvotpattito mahāmate bhāvasvabhāvaśūnyatā bhavati sarvadharmāṇām | tenocyate
bhāvasvabhāvaśūnyateti ||apracaritaśūnyatā punarmahāmate katamā ? yaduta apracaritapūrvaṃ
nirvāṇaṃ skandheṣu | tenocyate apracaritaśūnyateti ||pracaritaśūnyatā punarmahāmate katamā
? yaduta skandhā ātmātmīyarahitā hetuyuktikriyākarmayogaiḥ pravartamānāḥ pravartante |
tenocyate pracaritaśūnyateti ||sarvadharmanirabhilāpyaśūnyatā punarmahāmate katamā ? yaduta
parikalpitasvabhāvānabhilāpyatvānnirabhilāpyaśūnyāḥ sarvadharmāḥ | tenocyate nirabhilāpyaśūnyateti
||paramārthāryajñānamahāśūnyatā punarmahāmate katamā ? yaduta svapratyātmāryajñānādhigamaḥ
sarvadṛṣṭidoṣavāsanābhiḥ śūnyaḥ | tenocyate paramārthāryajñānamahāśūnyateti ||itaretaraśūnyatā
punarmahāmate katamā ? yaduta yadyatra nāsti tattena śūnyamityucyate | tadyathā
mahāmate śṛgālamātuḥ prāsāde hastigavaiḍakādyā na santi | aśūnyaṃ ca bhikṣubhiriti
bhāṣitaṃ mayā | sa ca taiḥ śūnya ityucyate | na ca punarmahāmate prāsādaḥ prāsādabhāvato nāsti,
bhikṣavaśca bhikṣubhāvato na santi | na ca te'nyatra hastigavaiḍakādyā bhāvā nāvatiṣṭhante
| idaṃ mahāmate svasāmānyalakṣaṇaṃ sarvadharmāṇām | itaretaraṃ tu na saṃvidyate | tenocyate
itaretaraśūnyateti | eṣā mahāmate saptavidhā śūnyatā | eṣā ca mahāmate itaretaraśūnyatā
sarvajaghanyā | sā ca tvayā parivarjayitavyā ||na svayamutpadyate, na ca punarmahāmate
te notpadyante anyatra samādhyavasthāyām | tenocyante anutpannā niḥsvabhāvāḥ | anutpattiṃ
saṃghāya mahāmate niḥsvabhāvāḥ sarvabhāvāḥ | kṣaṇasaṃtatiprabandhābhāvācca anyathābhāvadarśanānmahāmate
niḥsvabhāvāḥ sarvabhāvāḥ | tenocyate niḥsvabhāvāḥ sarvabhāvā iti ||advayalakṣaṇaṃ
punarmahāmate katamat ? yaduta cchāyātapavaddīrghahrasvakṛṣṇaśuklavanmahāmate dvayaprabhāviatā
na pṛthakpṛthak| evaṃ saṃsāranirvāṇavanmahāmate sarvadharmā advayāḥ | na yatra
mahāmate nirvāṇaṃ tatra saṃsāraḥ | na ca yatra saṃsārastatra nirvāṇam, vilakṣaṇahetusadbhāvāt
| tenocyate advayā saṃsāraparinirvāṇavatsarvadharmā iti | tasmāttarhi mahāmate śūnyatānutpādādvayaniḥsvabhāvalakṣaṇe
yogaḥ karaṇīyaḥ ||atha khalu bhagavāṃstasyāṃ velāyāmime
gāthe abhāṣata -deśemi śūnyatāṃ nityaṃ śāśvatocchedavarjitām |saṃsāraṃ svapnamāyākhyaṃ na
ca karma vinaśyati

ākāśamatha nirvāṇaṃ nirodhaṃ dvayameva ca |bālāḥ kalpentyakṛtakānāryā nāstyastivarjitān

atha khalu bhagavān punarapi mahāmatiṃ bodhisattvaṃ mahāsattvametadavocat-etaddhi mahāmate śūnyatānutpādādvayaniḥsvabhāvalakṣaṇaṃ
sarvabuddhānāṃ sarvasūtrāntagatam | yatra kvacitsūtrānte'yamevārtho
vibhāvayitavyaḥ | eṣa hi mahāmate sūtrāntaḥ sarvasattvāśayadeśanārthavyabhicāraṇī,
na sā tattvapratyavasthānakathā | tadyathā mahāmate mṛgatṛṣṇikā mṛgollāpinī udakabhāvābhiniveśenābhiniveśyate,
tasyāṃ codakaṃ nāsti, evameva mahāmate sarvasūtrāntadeśanā dharmā
bālānāṃ svavikalpasaṃtoṣaṇam, na tu sā tattvāryajñānavyavasthānakathā | tasmāttarhi
mahāmate arthānusāriṇā bhavitavyaṃ na deśanābhilāpābhiniviṣṭena ||atha khalu mahāmatirbodhisattvo
mahāsattvo bhagavantametadavocat-tathāgatagarbhaḥ punarbhagavatā sūtrāntapāṭhe'nuvarṇitaḥ
| sa ca kila tvayā prakṛtiprabhāsvaraviśuddhyādiviśuddha eva varṇyate dvātriṃśallakṣaṇadharaḥ
sarvasattvadehāntargataḥ | mahārghamūlyaratnaṃ malinavastupariveṣṭitamiva skandhadhātvāyatanavastuveṣṭito
rāgadveṣamohābhūtaparikalpamalamalino nityo dhruvaḥ śivaḥ śāśvataśca
bhagavatā varṇitaḥ | tatkathamayaṃ bhagavaṃstīrthakarātmavādatulyastathāgatagarbhavādo
na bhavati ? tīrthakarā api bhagavan nityaḥ kartā nirguṇo vibhuravyaya ityātmavādopadeśaṃ
kurvanti ||bhagavānāha-na hi mahāmate tīrthakarātmavādatulyo mama tathāgatagarbhopadeśaḥ
| kiṃ tu mahāmate tathāgatāḥ śūnyatābhūtakoṭinirvāṇānutpādānimittāpraṇihitādyānāṃ mahāmate
padārthānāṃ tathāgatagarbhopadeśaṃ kṛtvā tathāgatā arhantaḥ samyaksaṃbuddhā bālānāṃ nairātmyasaṃtrāsapadavivarjanārthaṃ
nirvikalpanirābhāsagocaraṃ tathāgatagarbhamukhopadeśena
deśayanti | na cātra mahāmate anāgatapratyutpannaiḥ bodhisattvairmahāsattvairātmābhiniveśaḥ
kartavyaḥ | tadyathā mahāmate kumbhakāra ekasmānmṛtparamāṇurāśervividhāni bhāṇḍāni karoti
hastaśilpadaṇḍodakasūtraprayatnayogāt, evameva mahāmate tathāgatāstadeva dharmanairātmyaṃ
sarvavikalpalakṣaṇavinivṛttaṃ vividhaiḥ prajñopāyakauśalyayogairgarbhopadeśena vā nairātmyopadeśena
vā kumbhakāravaccitraiḥ padavyañjanaparyāyairdeśayante | etasmātkāraṇānmahāmate
tīrthakarātmavādopadeśatulyastathāgatagarbhopadeśo na bhavati | evaṃ hi mahāmate tathāgatagarbhopadeśamātmavādābhiniviṣṭānāṃ
tīrthakarāṇāmākarṣaṇārthaṃ tathāgatagarbhopadeśena nirdiśanti-kathaṃ
bata abhūtātmavikalpadṛṣṭipatitāśayā vimokṣatrayagocarapatitāśayopetāḥ kṣipramanuttarāṃ
samyaksaṃbodhimabhisaṃbudhyeranniti | etadarthaṃ mahāmate tathāgatā arhantaḥ
samyaksaṃbuddhāstathāgatagarbhopadeśaṃ kurvanti | ata etanna bhavati tīrthakarātmavādatulyam
| tasmāttarhi mahāmate tīrthakaradṛṣṭivinivṛttyarthaṃ tathāgatanairātmyagarbhānusāriṇā
ca te bhavitavyam ||atha khalu bhagavāṃstasyāṃ velāyāmimāṃ gāthāmabhāṣata-pudgalaḥ saṃtatiḥ
skandhāḥ pratyayā aṇavastathā |pradhānamīśvaraḥ kartā cittamātraṃ vikalpyate

atha khalu mahāmatirbodhisattvo'nāgatāṃ janatāṃ samālokya punarapi bhagavantamadhyeṣate sma-deśayatu
me bhagavān yogābhisamayaṃ yathā bodhisattvā mahāsattvā mahāyogayogino bhavanti |
bhagavānāha-caturbhirmahāmate dharmaiḥ samanvāgatā bodhisattvā mahāyogayogino bhavanti |
katamaiścaturbhiḥ ? yaduta svacittadṛśyavibhāvanatayā ca utpādasthitibhaṅgadṛṣṭivivarjanatayā
ca bāhyabhāvābhāvopalakṣaṇatayā ca svapratyātmāryajñānādhigamābhilakṣaṇatayā ca | ebhirmahāmate
caturbhirdharmaiḥ samanvāgatā bodhisattvā mahāsattvā mahāyogayogino bhavanti ||tatra
kathaṃ mahāmate bodhisattvo mahāsattvaḥ svacittadṛśyavibhāvanākuśalo bhavati ? yaduta
sa evaṃ pratyavekṣate-svacittamātramidaṃ traidhātukamātmātmīyarahitaṃ nirīhamāyūhaniyūhavigatamanādikālaprapañcadauṣṭhulyavāsanābhiniveśavāsitaṃ
traidhātukavicitrarūpopacāropanibaddhaṃ
dehabhogapratiṣṭhāgativikalpānugataṃ vikalpyate khyāyate ca | evaṃ hi mahāmate bodhisattvo
mahāsattvaḥ svacittadṛśyavibhāvanākuśalo bhavati ||kathaṃ punarmahāmate bodhisattvo
mahāsattva utpādasthitibhaṅgadṛṣṭivivarjito bhavati ? yaduta māyāsvapnarūpajanmasadṛśāḥ sarvabhāvāḥ
svaparobhayābhāvānnotpadyante | svacittamātrānusāritvādbāhyabhāvābhāvadarśanādvijñānānāmapravṛttiṃ
dṛṣṭvā pratyayānāmakūṭarāśitvaṃ ca vikalpapratyayodbhavaṃ traidhātukaṃ
paśyanto'dhyātmabāhyasarvadharmānupalabdhibhirniḥsvabhāvadarśanādutpādadṛṣṭivinivṛttau māyādidharmasvabhāvānugamādanutpattikadharmakṣāntiṃ
pratilabhante | aṣṭamyāṃ bhūmau sthitāḥ
cittamanomanovijñānapañcadharmasvabhāvanairātmyadvayagatiparāvṛttyadhigamānmanomayakāyaṃ pratilabhante
||mahāmatirāha-manomayakāya iti bhagavan kena kāraṇena ? bhagavānāha-manomaya
iti mahāmate manovadapratihataśīghragābhitvānmanomaya ityucyate | tadyathā mahāmate mano'pratihataṃ
girikuḍyanadīvṛkṣādiṣvanekāni yojanaśatasahasrāṇi pūrvadṛṣṭānubhūtān viṣayānanusmaran
svacittaprabandhāvicchinnaśarīramapratihatagati pravartate, evameva mahāmate manomayakāyasahapratilambhena
māyopamasamena samādhinā balavaśitābhijñānalakṣaṇakusumitamāryagatinikāyasahajo
mana iva pravartate'pratihatagatiḥ pūrvapraṇidhānaviṣayānanusmaran sattvaparipākārtham
| evaṃ hi mahāmate bodhisattvo mahāsattva utpādasthitibhaṅgadṛṣṭivivarjito bhavati
||tatra kathaṃ mahāmate bodhisattvo mahāsattvo bāhyabhāvābhāvopalakṣaṇakuśalo bhavati
? yaduta marīcisvapnakeśoṇḍukaprakhyā mahāmate sarvabhāvāḥ | anādikālaprapañcadauṣṭhulyavicitravipākavikalpavāsanābhiniveśahetukāḥ
sarvabhāvasvabhāvā iti saṃpaśyan pratyātmāryajñānagativiṣayamabhilaṣate
| ebhirmahāmate caturbhirdharmaiḥ samanvāgatā bodhisattvā mahāsattvā
mahāyogayogino bhavanti | atra te mahāmate yogaḥ karaṇīyaḥ ||atha khalu mahāmatirbodhisattvaḥ
punarapi bhagavantamadhyeṣate sma-deśayatu me bhagavān hetupratyayalakṣaṇaṃ sarvadharmāṇām,
yena hetupratyayalakṣaṇāvabodhena ahaṃ ca anye ca bodhisattvā mahāsattvā sadasaddṛṣṭivikalparahitāḥ
sarvabhāvanākramaṃ yugapadutpattiṃ na kalpayeyuḥ ||bhagavānāha-dviprakāraṃ
mahāmate pratītyasamutpādahetulakṣaṇaṃ sarvadharmāṇāṃ yaduta bāhyaṃ ca ādhyātmikaṃ ca |
tatra bāhyapratītyasamutpādo mahāmate | mṛtpiṇḍadaṇḍacakrasūtrodakapuruṣaprayatnādipratyayairmahāmate
ghaṭa utpadyate | yathā ca mahāmate ghaṭo mṛtpiṇḍādeva, tantubhyaḥ paṭāḥ, vīraṇebhyaḥ
kaṭāḥ, bījādaṅkuraḥ, manthādipuruṣaprayatnayogāddadhno navanīta utpadyate, evameva
mahāmate bāhyaḥ pratītyasamutpādaḥ pūrvottarottaro draṣṭavyam ||tatra ādhyātmikaḥ pratītyasamutpādo
yaduta avidyā tṛṣā karmetyevamādyā mahāmate dharmāḥ pratītyasamutpādasaṃjñāṃ pratilabhante
| ebhya utpannā mahāmate skandhadhātvāyatanākhyā dharmāḥ pratītyasamutpādasaṃjñāṃ
pratilabhante | te cāviśiṣṭāḥ, kalpyante ca bālaiḥ ||tatra heturmahāmate ṣaḍūvidhaḥ |
yaduta bhaviṣyaddhetuḥ saṃbandhaheturlakṣaṇahetuḥ kāraṇaheturvyañjanaheturupekṣāheturmahāmate
ṣaṣṭhaḥ | tatra bhaviṣyaddheturmahāmate hetukṛtyaṃ karotyadhyātmabāhyotpattau dharmāṇām
| saṃbandhahetuḥ punarmahāmate ālambanakṛtyaṃ karotyadhyātmikabāhyotpattau skandhabījādīnām
| lakṣaṇahetuḥ punaraparaṃ mahāmate anantarakriyālakṣaṇoparibaddhaṃ janayati | kāraṇahetuḥ
punarmahāmate ādhipatyādhikārakṛtyaṃ karoti cakravartinṛpavat | vyañjanahetuḥ punarmahāmate
utpannasya vikalpasya bhāvasya lakṣaṇoddyotanakṛtyaṃ karoti pradīpavadrūpādīnām |
upekṣāhetuḥ punarmahāmate vinivṛttikāle prabandhakriyāvyucchittiṃ karotyavikalpotpattau ||ete
hi mahāmate svavikalpakalpitā bālapṛthagjanairna kramavṛttyā na yugapatpravartante | tatkasya
hetoḥ ? yadi punarmahāmate yugapatpravarteran, kāryakāraṇavibhāgo na syādapratilabdhahetulakṣaṇatvāt
| atha kramavṛttyā pravarteran, alabdhasya lakṣaṇātmakatvātkramavṛttyā
na pravartate | ajātaputrapitṛśabdavanmahāmate kramavṛttisaṃbandhayogā na ghaṭante | tārkikāṇāṃ
hetvārambaṇanirantarādhipatipratyayādibhirjanyajanakatvānmahāmate kramavṛttyā notpadyante
| parikalpitasvabhāvābhiniveśalakṣaṇānmahāmate yugapannotpadyante | svacittadṛśyadehabhogapraviṣṭhānatvātsvasāmānyalakṣaṇabāhyabhāvābhāvānmahāmate
krameṇa yugapadvā notpadyante
| anyatra svacittadṛśyavikalpavikalpitatvādvijñānaṃ pravartate | tasmāttarhi mahāmate hetupratyayakriyāyogalakṣaṇakramayugapaddṛṣṭivigatena
te bhavitavyam ||tatredamucyate -na hyatrotpadyate
kiṃcitpratyayairna nirudhyate |utpadyante nirudhyante pratyayā eva kalpitāḥ

na bhaṅgotpādasaṃkleśaḥ pratyayānāṃ nivāryate |yatra bālā vikalpanti pratyayaiḥ sa nivāryate

yaccāsataḥ pratyayeṣu dharmāṇāṃ nāsti saṃbhavaḥ |vāsanairbhrāmitaṃ cittaṃ tribhave khyāyate
yataḥ |nābhūtvā jāyate kiṃcitpratyayairna virudhyate

vandhyāsutākāśapuṣpaṃ yadā paśyanti saṃskṛtam |tadā grāhaśca grāhyaṃ ca bhrāntiṃ dṛṣṭvā nivartate

na cotpādyaṃ na cotpannaḥ pratyayo'pi na kiṃcana |saṃvidyate kvacitkecidvayavahārastu kathyate

atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān
vāgvikalpalakṣaṇahṛdayaṃ nāma dharmaparyāyaṃ yena vāgvikalpalakṣaṇahṛdayena bhagavan suprativibhāgavinibaddhena
ahaṃ ca anye ca bodhisattvā mahāsattvā abhilāpābhilāpyārthadvayagatiṃgatāḥ
kṣipramanuttarāṃ samyaksaṃbodhimabhisaṃbudhya abhilāpābhilāpyārthadvayagatiṃ sarvasattvānāṃ
viśodhayeyuḥ | bhagavānāha-tena hi mahāmate śṛṇu, sādhu ca suṣṭhu ca manasikuru
| bhāṣiṣye'haṃ te | sādhu bhagavan iti mahāmatirbodhisattvo mahāsattvo bhagavataḥ pratyaśrauṣīt
| bhagavānasyaitadavocat- caturvidhaṃ mahāmate vāgvikalpalakṣaṇaṃ bhavati | yaduta
lakṣaṇavāk svapnavāk dauṣṭhulyavikalpābhiniveśavāk anādivikalpavāk ||tatra mahāmate lakṣaṇavāk
svavikalparūpanimittābhiniveśātpravartate | svapnavāk punarmahāmate pūrvānubhūtaviṣayānusmaraṇātprativibuddhaviṣayābhāvācca
pravartate | dauṣṭhulyavikalpābhiniveśavāk punarmahāmate
śatrupūrvakṛtakarmānusmaraṇātpravartate | anādikālavikalpavāk punarmahāmate anādikālaprapañcābhiniveśadauṣṭhulyasvabījavāsanātaḥ
pravartate | etaddhi mahāmate caturvidhaṃ vāgvikalpalakṣaṇamiti
me yaduktam, idaṃ tatpratyuktam ||atha khalu mahāmatirbodhisattvo mahāsattvaḥ
punarapi bhagavantametamevārthamadhyeṣate sma-deśayatu me bhagavān punarapi vāgvikalpābhivyaktigocaram
| kutra kasmāt kathaṃ kena bhagavan nṛṇāṃ vāgvijñaptivikalpaḥ pravartate
? bhagavānāha-śirauronāsākaṇṭhatālvoṣṭhajihvādantasamavāyānmahāmate vāk pravartamānā
pravartate | mahāmatirāha-kiṃ punarbhagavan vāg vikalpādanyā uta ananyā ? bhagavānāha-na hi
mahāmate vāg vikalpādanyā nānanyā | tatkasya hetoḥ ? yaduta taddhetūtpattilakṣaṇatvānmahāmate
vāgvikalpaḥ pravartate | yadi punarmahāmate vāg vikalpādanyā syāt, avikalpahetukī syāt
| athānanyā syāt, arthābhivyaktitvādvāg na kuryāt | sā ca kurute | tasmānnānyā nānanyā
||punarapi mahāmatirāha-kiṃ punarbhagavan vacanameva paramārthaḥ, uta yadvacanenābhilapyate
sa paramārthaḥ ? bhagavānāha-na mahāmate vacanaṃ paramārthaḥ, na ca yadvacanenābhilapyate
sa paramārthaḥ | tatkasya hetoḥ ? yaduta paramārthāryasukhābhilāpapraveśitvātparamārthasya
vacanaṃ na paramārthaḥ | paramārthasyu mahāmate āryajñānapratyātmagatigamyo na vāgvikalpabuddhigocaraḥ
| tena vikalpo nodbhāvayati paramārtham | vacanaṃ punarmahāmate utpannapradhvaṃsi
capalaṃ parasparapratyayahetusamutpannam | yacca mahāmate parasparapratyayahetusamutpannaṃ
tatparamārthaṃ nodbhāvayati | svaparalakṣaṇābhāvānmahāmate bāhyalakṣaṇaṃ nodbhāvayati
||punaraparaṃ mahāmate svacittadṛśyamātrānusāritvādvividhavicitralakṣaṇabāhyabhāvābhāvādvāgvikalpaḥ
paramārthaṃ na vikalpayati | tasmāttarhi mahāmate vāgvicitravikalparahitena
te bhavitavyam ||tatredamucyate -sarvabhāvo'svabhāvo hi sadvacanaṃ tathāpyasat |śūnyatāśūnyatārthaṃ
vā bālo'paśyan vidhāvati

sarvabhāvasvabhāvā ca vacanamapi nṛṇām |kalpanā sāpi nāsti nirvāṇaṃ svapnatulyam |bhavaṃ parīkṣeta
na saṃsāre nāpi nirvāyāt

rājā śreṣṭhī yathā putrān vicitrairmṛnmayairmṛgaiḥ |pralobhya krīḍayitvā ca bhūtān dadyāttato
mṛgān

tathāhaṃ lakṣaṇaiścitrairdharmāṇāṃ pratibimbakaiḥ |pratyātmavedyāṃ putrebhyo bhūtakoṭiṃ vadāmyaham

atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān
nāstyastitvaikatvānyatvobhayanobhayanaivāstinanāstinityānityavarjitaṃ sarvatīrthyāgatipracāramāryapratyātmajñānagatigamyaṃ
parikalpitasvasāmānyalakṣaṇavinivṛttaṃ paramārthatattvāvatāraṃ
bhūmyanusaṃdhikramottarottaraviśuddhilakṣaṇaṃ tathāgatabhūmyanupraveśalakṣaṇamanābhogapūrvapraṇidhānaviśvarūpamaṇisadṛśaviṣayānantalakṣaṇapracāraṃ
svacittadṛśyagocaragativibhāgalakṣaṇaṃ
sarvadharmāṇām | yathā ca ahaṃ ca anye ca bodhisattvā mahāsattvā evamādiṣu
parikalpitasvabhāvasvasāmānya lakṣaṇavinivṛttadṛṣṭayaḥ kṣipramanuttarāṃ samyaksaṃbodhimabhisaṃbudhya
sarvasattvānāṃ sarvaguṇasaṃpattīḥ paripūrayema ||bhagavānāha-sādhu sādhu mahāmate,
sādhu khalu punastvaṃ mahāmate, yattvametamarthamadhyeṣitavyaṃ manyase | bahujanahitāya
tvaṃ mahāmate pratipanno bahujanasukhāya lokānukampāyai mahato janakāyasyārthāya hitāya
sukhāya devānāṃ ca manuṣyāṇāṃ ca | tena hi mahāmate śṛṇu, sādhu ca suṣṭhu ca manasi kuru
| bhāviṣye'haṃ te | sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt
| bhagavāṃstasyaitadavocat-svacittadṛśyamātrānavabodhānmahāmate bālapṛthagjanā bāhyavicitrabhāvābhiniveśena
ca nāstyastitvaikatvānyatvobhayanaivāstinanāstinityānityasvabhāvavāsanāhetuvikalpābhiniveśena
vikalpayanti | tadyathā mahāmate mṛgatṛṣṇodakaṃ mṛgā udakabhāvena
vikalpya grīṣmābhitaptāḥ pātukāmatayā pradhāvanti, svacittadṛṣṭibhrāntyanavabodhānna prajānantinātrodakamiti,
evameva mahāmate bālapṛthagjanā anādikālavividhaprapañcavikalpavāsitamatayo
rāgadveṣamohāgnitāpitamanaso vicitrarūpaviṣayābhilāṣiṇaḥ utpādabhaṅgasthitidṛṣṭyāśayā
ādhyātmikabāhyabhāvābhāvākuśalāḥ | te ekatvānyatvanāstyastitvagrāhe prapatanti | tadyathā
mahāmate gandharvanagare'viduṣāmanagare nagarasaṃjñā bhavati | sā ca nagarākṛtiranādikālanagarabījavāsanābhiniveśātkhyāti
| tacca nagaraṃ nānagaraṃ na nagaram | evameva mahāmate
anādikālatīrthyapraprañcavādavāsanābhiniviṣṭāḥ ekatvānyatvāstitvanāstitvavādānabhiniviśante
svacittadṛśyamātrānavadhāritamatayaḥ | tadyathā mahāmate kaścideva puruṣaḥ śayitaḥ svapnāntare
strīpuruṣahastyaśvarathapadātigrāmanagaranigamagomahiṣavanodyānavividhagirinadītaḍāgopaśobhitaṃ
janapadamantaḥpuraṃ praviśya prativibudhyeta | sa prativibuddhaḥ saṃstadeva
janapadamantaḥpuraṃ samanusmaret |tatkiṃ manyase mahāmate-api nu sa puruṣaḥ paṇḍitajātīyo
bhavet, yastadabhūtaṃ svapnavaicitryamanusmaret ? āha-no hīdaṃ bhagavan | bhagavānāha-evameva
mahāmate bālapṛthagjanāḥ kudṛṣṭidaṣṭāstīrthyamatayaḥ svapnatulyātsvacittadṛśyabhāvānna
prativijānante, ekatvānyatvanāstyastitvadṛṣṭiṃ samāśrayante | tadyathā mahāmate citrakarakṛtapradeśā
animnonnatāḥ santo nimnonnatā bālaiḥ kalpyante, evameva mahāmate bhaviṣyantyanāgate'dhvani
tīrthyadṛṣṭivāsanāśayaprativikalpapuṣṭāḥ | te ekatvānyatvobhayānubhayavādābhiniviṣṭāḥ
svayaṃ naṣṭā anyānapi sadasatpakṣaviviktānutpādavādino nāstikā iti vakṣyanti |
ete hetuphalāpavādino durdarśanonmūlitahetukuśalaśuklapakṣāḥ | ete śreyorthibhirdūrataḥ parivarjyāṃ
iti vakṣyante | te ca svaparobhayadṛṣṭipatitāśayā nāstyastitvavikalpasamāropāpavādakudṛṣṭipatitāśayā
narakaparāyaṇā bhaviṣyanti | tadyathā mahāmate taimirikāḥ keśoṇḍukaṃ
dṛṣṭvā parasparamācakṣate-iadaṃ citramidaṃ citramiti paśyantu bho mārṣāḥ | tacca keśoṇḍukamubhayānutpannatayā
na bhāvo nābhāvo darśanādarśanataḥ | evameva mahāmate tīrthyakudṛṣṭivikalpāśayābhiniviṣṭāḥ
sadasatpakṣaikatvānyatvobhayānubhayatvavādābhiniviṣṭāḥ saddharmāpavādakā
ātmānaṃ parāṃśca vinipātayiṣyanti | tadyathā mahāmate acakramalātacakraṃ bālaiścakrabhāvena
parikalpyate na paṇḍitaiḥ, evameva mahāmate kudṛṣṭitīrthyāśayapatitā ekatvānyatvobhayānubhayatvaṃ
parikalpayiṣyanti sarvabhāvotpattau | tadyathā mahāmate deve pravarṣati jalabudbudakāḥ
sphaṭikamaṇisadṛśāḥ khyāyante | tatra ca bālāḥ sphaṭikamaṇibhāvamabhiniveśya pradhāvanti
| te ca mahāmate udakabudbudakā na maṇayo nāmaṇayo grahaṇāgrahaṇataḥ | evameva
mahāmate tīrthyadṛṣṭivikalpāśayavāsanāvāsitā asataścotpādaṃ varṇayiṣyanti pratyayaiḥ, sataśca
vināśam ||punaraparaṃ mahāmate pramāṇatrayāvayavapratyavasthānaṃ kṛtvā āryajñānapratyātmādhigamyaṃ
svabhāvadvayavinirmuktaṃ vastu svabhāvato vidyata iti vikalpayiṣyanti | na ca
mahāmate cittamano manovijñānacittaparāvṛttyāśrayāṇāṃ svacittadṛśyagrāhyagrāhakavikalpaprahīṇānāṃ
tathāgatabhūmipratyātmāryajñānagatānāṃ yogināṃ bhāvābhāvasaṃjñā pravartate | yadi
punarmahāmate yogināmevaṃgativiṣayāṇāṃ bhāvābhāvagrāhaḥ pravartate, sa evaiṣāmātmagrāhaḥ
poṣagrāhaḥ puruṣagrāhaḥ pudgalagrāhaḥ syāt | yā punarevaṃ mahāmate bhāvasvabhāvasvasāmānyalakṣaṇadeśanā,
eṣā mahāmate nairmāṇikabuddhadeśanāḥ na dharmatābuddhadeśanā | deśanā punarmahāmate
bālaśayagatadṛṣṭipravṛttā, na ca pratyavasthānagatisvabhāvadharmāryajñānapratyātmādhigamasamādhisukhavihāramudbhāvayati
| tadyathā mahāmate jalāntargatā vṛkṣacchāyā khyāyate
| sā ca na cchāyā nācchāyā vṛkṣasaṃsthānāsaṃsthānataḥ, evameva mahāmate tīrthyadṛṣṭivāsanāvāsitavikalpā
ekatvānyatvobhayatvānubhayatvanāstyastitvaṃ vikalpayiṣyanti svacittadṛśyamātrānavadhāritamatayaḥ
| tadyathā mahāmate darpaṇāntargatāni sarvarūpapratibimbakāni khyāyante
yathāpratyayataḥ svavikalpanācca, na tāni bimbāni nābimbāni bimbābimbadarśanataḥ | atha
ca te mahāmate svacittadṛśyavikalpāḥ khyāyante bālānāṃ bimbākṛtayaḥ | evameva mahāmate
svacittapratibimbāni khyāyante ekatvānyatvobhayānubhayadṛṣṭyākāreṇa | tadyathā mahāmate pratiśrutkā
puruṣanadīpavanasaṃyogātpravartamānā anuśrūyate | sā ca na bhāvā nābhāvā ghoṣāghoṣaśravaṇataḥ,
evameva mahāmate nāstyastitvaikatvānyatvobhayanobhayadṛṣṭisvacittavāsanāvikalpāḥ
khyāyante | tadyathā mahāmate nistṛṇagulmalatāvanāyāṃ medinyāmādityasaṃyogānmṛgatṛṣṇikāstaraṃgavatsyandante
| te ca na bhāvā nābhāvā lobhyālobhyataḥ | evameva mahāmate bālānāmanādikālaprapañcadauṣṭhulyavāsanāvāsitaṃ
vikalpavijñānamutpādasthitibhaṅgaikatvānyatvobhayānubhayanāstyastyāryapratyātmajñānavastumukhena
mṛgatṛṣṇikāvattaraṃgāyate | tadyathā mahāmate
vetālayantrapuruṣau niḥsattvau piśācayuktigātspandanakriyāṃ kurvāte | tatra ca asadvikalpe
bālā abhiniviśante gamanāgamanataḥ | evameva mahāmate bālapṛthagjanāḥ kudṛṣṭitīrthyāśayapatitā
ekatvānyatvavādānabhiniviśante | sa ca asadbhūtasamāropaḥ | tasmāttarhi mahāmate
utpādasthitibhaṅgaikatvānyatvobhayānubhayanāstyastyāryapratyātmavastvadhigamavikalparahitena
bhavitavyam ||tatredamucyate -jalavṛkṣacchāyāsadṛśāḥ skandhā vijñānapañcamāḥ |māyāsvapnopamādṛśā(śyā?)
vijñaptyā mā vikalpayate

keśoṇḍukaprakhyamidaṃ marīcyudakavibhramat |tribhavaṃ svapnamāyākhyaṃ vibhāvento vimucyate

mṛgatṛṣṇā yathā grīṣme spandate cittamohanī |mṛgā gṛhṇanti pānīyaṃ na cāsyāṃ vastu vidyate

tathā vijñānabījaṃ hi spandate dṛṣṭigocare |bālā gṛhṇanti jāyantaṃ timiraṃ taimirā yathā

anādigatisaṃsāre bhāvagrāhopagūhitam |bālaḥ kīle yathā kīlaṃ pralobhya vinivartayet

māyāvetālayantrābhaṃ svapnavidyuddhanaṃ sadā |trisaṃtativyavacchinnaṃ jagatpaśya (n?) vimucyate

na hyatra kācidvijñaptirmarīcīnāṃ yathā nabhe |evaṃ dharmān vijānanto na kiṃcitpratijānate

vijñaptirnāmamātreyaṃ lakṣaṇena na vidyate |skandhāḥ keśoṇḍukākārā yatra cāsau vikalpyate

cittaṃ keśoṇḍukaṃ māyāṃ svapna gandharvameva ca |alātaṃ mṛgatṛṣṇā ca asantaḥ khyāti vai nṛṇām

nityānityaṃ tathaikatvamubhayaṃ nobhayaṃ tathā |anādidoṣasaṃbandhād bālāḥ kalpanti mohitāḥ

darpaṇe udake netre bhāṇḍeṣu ca maṇīṣu ca |bimbaṃ hi dṛśyate teṣu bimbaṃ nāsti ca kutracid

bhāvābhāsaṃ tathā cittaṃ mṛgatṛṣṇā yathā nabhe |dṛśyate citrarūpeṇa svapne vandhyauraso yathā

punaraparaṃ mahāmate catuṣṭayavinirmuktā tathāgatānāṃ dharmadeśanā, yaduta ekatvānyatvobhayānubhayapakṣavivarjitā
nāstyastisamāropāpavādavinirmuktā | asatyapratītyasamutpādanirodhamārgavimokṣapravṛttipūrvakā
mahāmate tathāgatānāṃ dharmadeśanā | na prakṛtīśvarahetuyadṛcchāṇukālasvabhāvopanibaddhā
mahāmate tathāgatānāṃ dharmadeśanā ||punaraparaṃ mahāmate kleśajñeyāvaraṇadvayaviśuddhyarthaṃ
sārthavāhavadānupūrvyā aṣṭottare nirābhāsapadaśate pratiṣṭhāpayanti
yānabhūmyaṅgasuvibhāgalakṣaṇe ca ||punaraparaṃ mahāmate caturvidhaṃ dhyānam | katamaccaturvidham
? yaduta bālopacārikaṃ dhyānam, arthapravicayaṃ dhyānam, tathatālambanaṃ dhyānam,
tāthāgataṃ caturthaṃ dhyānam | tatra mahāmate bālopacārikaṃ dhyānaṃ katamat ? yaduta
śrāvakapratyekabuddhayogayogināṃ pudgalanairātmyabhāvasvasāmānyabimbasaṃkalānityaduḥkhāśubhalakṣaṇābhiniveśapūrvakam,
evamidaṃ lakṣaṇaṃ nānyatheti paśyataḥ pūrvottarottarata ā saṃjñānirodhādbālopacārikaṃ
bhavati | tatra arthapravicayadhyānaṃ punarmahāmate katamat ? yaduta
pudgalanairātmyasvasāmānyalakṣaṇabāhyatīrthakarasvaparobhayābhāvaṃ kṛtvā dharmanairātmyabhūmilakṣaṇārthaṃ
pravicayānupūrvakamarthapravicayadhyānaṃ bhavati | tatra tathatālambanaṃ
dhyānaṃ mahāmate katamat ? yaduta parikalpitanairātmyadvayavikalpayathābhūtāvasthānādapravṛttervikalpasya
tathatālambanamiti vadāmi | tāthāgataṃ punarmahāmate dhyānaṃ katamat? yaduta
tāthāgatabhūmyākārapraveśaṃ pratyātmāryajñānalakṣaṇatrayasukhavihārācintyasattvakṛtyakaraṇatayā
tāthāgataṃ dhyānamiti vadāmi ||tatredamucyate -arthapravicayaṃ dhyānaṃ dhyānaṃ
bālopacārikam |tathatālambanaṃ dhyānaṃ dhyānaṃ tāthāgataṃ śubham

somabhāskarasaṃsthānaṃ padmapātālasādṛśam |gaganāgnicitrasadṛśaṃ yogī yuñjan prapaśyati

nimittāni ca citrāṇi tīrthamārgaṃ nayanti te |śrāvakatve nipātanti pratyekajinagocare

vidhūya sarvāṇyetāni nirābhāsaṃ yadā bhavet |tadā buddhākarādityāḥ sarvakṣetrāḥ samāgatāḥ |śiro
hi tasya mārjanti nimittaṃ tathatānugam

atha khalu mahāmatirbodhisattvo mahāsattvaḥ punarapi bhagavantametadavocat-nirvāṇaṃ nirvāṇamiti
bhagavannucyate | kasyaitadbhagavannadhivacanaṃ yaduta nirvāṇamiti ? bhagavānāha-sarvavijñānasvabhāvavāsanālayamanomanovijñānadṛṣṭivāsanāparāvṛttirnirvāṇamityucyate
sarvabuddhairmayā
ca nirvāṇagatisvabhāvaśūnyatāvastugocaram ||punaraparaṃ mahāmate nirvāṇamāryajñānapratyātmagatigocaraṃ
śāśvatocchedavikalpabhāvābhāvavivarjitam | kathaṃ na śāśvatam ? yaduta
svasāmānyalakṣaṇavikalpaprahīṇam, ato na śāśvatam | tatrānucchedo yaduta sarvārthā atītānāgatapratyutpannāḥ
pratyātmamapi gacchanti, ato nocchedaḥ ||punarmahāmate mahāparinirvāṇaṃ
na nāśo na maraṇam | yadi punarmahāmate mahāparinirvāṇaṃ maraṇaṃ syāt, punarapi janmaprabandhaḥ
syāt | atha vināśaḥ syāt, saṃskṛtalakṣaṇapatitaṃ syāt | ata etasmātkāraṇānmahāmate
mahāparinirvāṇaṃ na nāśaṃ na maraṇam | cyutivigataṃ maraṇamadhigacchanti yoginaḥ | punaraparaṃ
mahāmate mahāparinirvāṇamaprahīṇāsaṃprāptito'nucchedāśāśvatato naikārthato nānārthato
nirvāṇamityucyate ||punaraparaṃ mahāmate śrāvakapratyekabuddhānāṃ nirvāṇaṃ svasāmānyalakṣaṇāvabodhādasaṃsargataḥ
| viṣayāviparyāsadarśanādvikalpo na pravartate | tatasteṣāṃ tatra
nirvāṇabuddhirbhavati ||punaraparaṃ mahāmate dviprakāraṃ svabhāvadvayalakṣaṇaṃ bhavati | katamat
dviprakāram ? yaduta abhilāpasvabhāvābhiniveśataśca vastusvabhāvābhiniveśataśca | tatra
mahāmate abhilāpasvabhāvābhiniveśo'nādikālavākprapañcavāsanābhiniveśātpravartate | tatra
vastusvabhāvābhiniveśaḥ punarmahāmate svacittadṛśyamātrānavabodhātpravartate ||punaraparaṃ
mahāmate adhiṣṭhānadvayādhiṣṭhitā bodhisattvāstathāgatānāmarhatāṃ samyaksaṃbuddhānāṃ
caraṇayornipatya praśnān paripṛcchanti | katamenādhiṣṭhānadvayenādhiṣṭhitāḥ ? yaduta samādhisamāpattyadhiṣṭhānena
sarvakāyamukhapāṇyabhiṣekādhiṣṭhānena ca | tatra mahāmate bodhisattvā
mahāsattvāḥ prathamāyāṃ bhūmau buddhādhiṣṭhānādhiṣṭhitā mahāyānaprabhāsaṃ nāma bodhisattvasamādhiṃ
samāpadyante | samanantarasamāpannānāṃ ca teṣāṃ bodhisattvānāṃ mahāsattvānāṃ
mahāyānaprabhāsaṃ bodhisattvasamādhim, atha daśadiglokadhātuvyavasthitāstathāgatā arhantaḥ
samyaksaṃbuddhā mukhānyupadarśya sarvakāyamukhavācāsaṃdarśanenādhiṣṭhānaṃ kurvanti | yathā
mahāmate vajragarbhasya bodhisattvasya mahāsattvasya anyeṣāṃ ca tādṛglakṣaṇaguṇasamanvāgatānāṃ
bodhisattvānāṃ mahāsattvānām, evaṃ mahāmate prathamāyāṃ bhūmau bodhisattvā mahāsattvāḥ
samādhisamāpattyadhiṣṭhānaṃ pratilabhante | kalpaśatasahasraṃ saṃcitaiḥ kuśalamūlairanupūrveṇa
bhūmipakṣavipakṣalakṣaṇagatiṃgatāṃ dharmameghāyāṃ bodhisattvabhūmau mahāpadmavimānāsanasthasya
bodhisattvasya mahāsattvasya tadanurūpairbodhisattvairmahāsattvaiḥ parivṛtasya
sarvaratnābharaṇavibhūṣitakirīṭasya haritālakanakacampakacandrāṃśumayūkhapadmasadṛśā daśadiglokadhātvāgatā
jinakarāstasya bodhisattvasya mahāsattvasya padmavimānāsanasthasya mūrdhanyabhiṣiñcanti
vaśavarticakravartīndrarājavatsarvakāyamukhapāṇyabhiṣekena | sa ca bodhisattvaste
ca bodhisattvāḥ pāṇyabhiṣekādhiṣṭhānādhiṣṭhitā ityucyante | etanmahāmate bodhisattvānāṃ
mahāsattvānāmadhiṣṭhānadvayam, yenādhiṣṭhānadvayenādhiṣṭhitā bodhisattvā mahāsattvāḥ
sarvabuddhamukhānyavalokayanti | anyatrāvyavalokyāstathāgatā arhantaḥ samyaksaṃbuddhāḥ
||punaraparaṃ mahāmate yatkiṃcidbodhisattvānāṃ mahāsattvānāṃ pratibhāti samādhyṛddhideśanākāreṇa,
tatsarvabuddhādhiṣṭhānadvayādhiṣṭhitānām | yadi punarmahāmate bodhisattvānāṃ mahāsattvānāmadhiṣṭhānamantareṇa
pratibhānaṃ pratibhāyāt, bālapṛthagjanānāmapi mahāmate pratibhānaṃ
pratibhāyāt | tatkasya hetoḥ ? yaduta adhiṣṭhānānadhiṣṭhitatvāt | tṛṇagulmavṛkṣaparvatā
api mahāmate vividhāni ca vādyabhāṇḍāni nagarabhavanagṛhavimānāsanasthānāni tathāgatapraveśādhiṣṭhānena
pravādyante | kiṃ punarmahāmate sacetanā mūkāndhabadhirā api mahāmate svadoṣebhyo
vimucyante | evaṃ mahāguṇaviśeṣaṃ mahāmate tathāgatādhiṣṭhānam ||punaraparaṃ mahāmatirāha-kiṃ
punarbhagavaṃstathāgatā arhantaḥ samyaksaṃbuddhā bodhisattvānāṃ mahāsattvānāṃ
samādhisamāpattyavasthānakāle viśeṣabhūmau ca abhiṣekādhiṣṭhānaṃ prakurvanti ? bhagavānāha-mārakarmakleśaviyuktārthaṃ
śrāvakadhyānabhūmyaprapatanatayā ca tathāgatabhūmipratyātmādhigamanatayā
ca prāptadharmādhigamavivṛddhaye ca | etena mahāmate kāraṇena tathāgatā arhantaḥ
samyaksaṃbuddhā bodhisattvānāṃ mahāsattvānāmadhiṣṭhānairadhitiṣṭhanti | anadhiṣṭhitāśca
mahāmate bodhisattvā mahāsattvāḥ kutīrthyaśrāvakamārāśayapatitā nānuttarāṃ samyaksaṃbodhimabhisaṃbudhyeran
| atastena kāraṇena bodhisattvā mahāsattvāstathāgatairarhadbhiḥ samyaksaṃbuddhairanugṛhyante
||tatredamucyate -adhiṣṭhānaṃ narendrāṇāṃ praṇidhānairviśodhitam |abhiṣekasamādhyādyāḥ
prathamāddaśamāya vai

atha khalu mahāmatirbodhisattvaḥ punarapi bhagavantametadavocat-pratītyasamutpādaṃ punarbhagavatā
deśayatā kāraṇavyapadeśa eva kṛto na svanayaprakṛtyavasthānakathā | tīrthakarā api bhagavan
kāraṇata utpattiṃ varṇayanti, yaduta pradhāneśvarapuruṣakālāṇupratyayebhyo bhāvānāmutpattayaḥ
| kiṃ tu bhagavatā pratyayaparyāyāntareṇotpattirvarṇyate bhāvānām | na ca siddhāntaviśeṣāntaram
| sadasato hi bhagavaṃstīrthakarā apyutpattiṃ varṇayanti, bhūtvā ca vināśaṃ
pratyayairbhāvānām | yadapyuktaṃ bhagavatā-avidyāpratyayāḥ saṃskārā yāvajjarāmaraṇamiti,
ahetuvādavyapadeśa eṣa bhagavatānuvarṇitaḥ, na sa hetuvādaḥ | yugapadvayavasthitānāṃ bhagavannetadbhavati-asmin
satīdaṃ bhavatīti, na kramavṛttyapekṣāvasthitānām | kiṃ tu tīrthakaravyapadeśa
eva bhagavan viśiṣyate na tvadīyam | tatkasya hetoḥ ? tīrthakarāṇāṃ hiṃ bhagavan
kāraṇamapratītyasamutpannaṃ kāryamabhinirvartayati | tava tu bhagavan kāraṇamapi kāryāpekṣaṃ
kāryamapi kāraṇāpekṣam | hetupratyayasaṃkaraśca evamanyonyānavasthā prasajyate | ahetutvaṃ
ca bhagavan lokasya-asmin satīdaṃ bruvataḥ | bhagavānāha-na mahāmate mamāhetukakāraṇavādo
hetupratyayasaṃkaraśca prasajyate-asmin satīdaṃ bruvataḥ, grāhyagrāhakābhāvāt, svacittadṛśyamātrāvabodhāt
| ye tu mahāmate grāhyagrāhakābhiniviṣṭāḥ svacittadṛśyamātraṃ nāvabudhyante
bāhyasvaviṣayabhāvābhāvatvena, teṣāṃ mahāmate eṣa doṣaḥ prasajyate , na tu mama
pratītyakāraṇavyapadeśaṃ kurvataḥ ||punaraparaṃ mahāmatirāha-nanu bhagavan abhilāpasadbhāvātsanti
sarvabhāvāḥ | yadi punarbhagavan bhāvā na syuḥ, abhilāpo na pravartate | pravartate
ca | tasmādabhilāpasadbhāvādbhagavan santi sarvabhāvāḥ | bhagavānāha-asatāmapi mahāmate
bhāvānāmabhilāpaḥ kriyate | yaduta śaśaviṣāṇakūrmaromavandhyāputrādīnāṃ loke dṛṣṭo'bhilāpaḥ
| te ca mahāmate na bhāvā nābhāvāḥ, abhilapyante ca | tadyadavocastvaṃ mahāmate-abhilāpasadbhāvātsanti
sarvabhāvā iti, sa hi vādaḥ prahīṇaḥ | na ca mahāmate sarvabuddhakṣetreṣu
prasiddho'bhilāpaḥ | abhilāpo mahāmate kṛtakaḥ | kvacinmahāmate buddhakṣetre'nimiṣaprekṣayā
dharmo deśyate, kvacidiṅgitaiḥ, kvacidbhūvikṣepeṇa, kvacinnetrasaṃcāreṇa, kvacidāsyena,
kvacidvijṛmbhitena, kvacidutkāsanaśabdena, kvacitkṣetrasmṛtyā, kvacitspanditena | yathā mahāmate
animiṣāyāṃ gandhasugandhāyāṃ ca lokadhātau samantabhadrasya tathāgatasyārhataḥ samyaksaṃbuddhasya
buddhakṣetre animiṣairnetraiḥ prekṣamāṇāste bodhisattvā mahāsattvā anutpattikadharmakṣāntiṃ
pratilabhante anyāṃśca samādhiviśeṣān, ata evāsmātkāraṇānmahāmate nābhilāpasadbhāvātsanti
sarvabhāvāḥ | dṛṣṭaṃ caitanmahāmate | iha loke kṛmimakṣikaivamādyāḥ sattvaviśeṣā
anabhilāpenaiva svakṛtyaṃ kurvanti ||tatredamucyate -ākāśaṃ śaśaśṛṅgaṃ ca vandhyāyāḥ
putra eva ca |asanto hyabhilapyante tathā bhāveṣu kalpanā

hetupratyayasāmagryāṃ bālāḥ kalpanti saṃbhavam |ajānānā nayamidaṃ bhramanti tribhavālaye

atha khalu mahāmatirbodhisattvo mahāsattvaḥ punarapi bhagavantametadavocat-nityaśabdaḥ punarbhagavan
kvabhihitaḥ ? bhagavānāha-bhrāntau mahāmate | yasmādiyaṃ bhrāntirāryāṇāmapi khyāyate
viparyāsataḥ | tadyathā mahāmate mṛgatṛṣṇālātacakrakeśoṇḍukagandharvanagaramāyāsvapnapratibimbākṣapuruṣā
loke'vidvadbhirviparyasyante, na tu vidvadbhiḥ | na ca punarna khyāyante
| sā punarbhrāntirmahāmate anekaprakārā khyāyāt | na bhrānteraśāśvatatāṃ kurute | tatkasya
hetoḥ ? yaduta bhāvābhāvavivarjitatvāt | kathaṃ punarmahāmate bhāvābhāvavivarjitā bhrāntiḥ
? yaduta sarvabālavicitragocaratvātsamudrataraṃgagaṅgodakavatpretānāṃ darśanādarśanataḥ
| ata etasmātkāraṇānmahāmate bhrāntibhāvo na bhavati | yasmācca tadudakamanyeṣāṃ khyāyate,
ato hyabhāvo na bhavati | evaṃ bhrāntirāryāṇāṃ viparyāsāviparyāsavarjitā | ataśca mahāmate
asmātkāraṇācchāśvatā bhrāntiryaduta nimittalakṣaṇābhedatvāt | na hi mahāmate bhrāntirvividhavicitranimittavikalpena
vikalpyamānā bhedamupayāti | ata etasmātkāraṇānmahāmate bhrāntiḥ
śāśvatā ||kathaṃ punarmahāmate bhrāntistattvaṃ bhavati ? yena punaḥ kāraṇena mahāmate
āryāṇāmasyāṃ bhrāntau viparyāsabuddhirna pravartate, nāviparyāsabuddhiḥ | nānyatra mahāmate
āryā asyāṃ bhrāntau yakiṃcitsaṃjñino bhavanti nāryajñānavastusaṃjñinaḥ | yatkiṃciditi mahāmate
bālapralāpa eṣa nāryapralāpaḥ | sā punarbhrāntirviparyāsāviparyāsena vikalpyamānā
gotradvayāvahā bhavati yaduta āryagotrasya vā bālapṛthagjanagotrasya vā | āryagotraṃ punarmahāmate
triprakāramupayāti yaduta śrāvakapratyekabuddhabuddhaprabhedataḥ | tatra kathaṃ punarmahāmate
bālairbhrāntirvikalpyamānā śrāvakayānagotraṃ janayati ? yaduta mahāmate svasāmānyalakṣaṇābhiniveśenābhiniviśyamānā
śrāvakayānagotrāya saṃvartate | evaṃ mahāmate sā bhrāntiḥ
śrāvakayānagotrāvahā bhavati | tatra kathaṃ punarmahāmate saiva bhrāntirvikalpyamānā
pratyekabuddhayānagotrāvahā bhavati ? yaduta tasyā eva mahāmate bhrānteḥ svasāmānyalakṣaṇābhiniveśāsaṃsargataḥ
pratyekabuddhayānagotrāvahā bhavati | tatra kathaṃ punarmahāmate paṇḍitaiḥ
saiva bhrāntirvikalpyamānā buddhayānagotrāvahā bhavati ? yaduta mahāmate svacittadṛśyamātrāvabodhādbāhyabhāvābhāvavikalpanatayā
vikalpyamānā buddhayānagotrāavahā bhavati | ata
eva mahāmate gotram | eṣa gotrārthaḥ | vicitravastubhāvanā punarmahāmate bālairbhrāntirvikalpyamānā
saṃsārayānagotrāvahā bhavati, evamidaṃ nānyatheti | ata etasmātkāraṇānmahāmate
bhrāntirvicitravastutvena kalpyate bālaiḥ | sā ca na vastu, nāvastu | saiva mahāmate bhrāntiravikalpyamānā
āryāṇāṃ cittamanomanovijñānadauṣṭhulyavāsanāsvabhāvadharmaparāvṛttibhāvādbhrāntirāryāṇāṃ
tathatetyucyate | ata etaduktaṃ bhavati mahāmate-tathatāpi cittavinirmukteti
| asyaiva mahāmate padasyābhidyotanārthamidamuktaṃ mayā-kalpanaiśca vivarjitaṃ sarvakalpanāvirahitamiti
yāvaduktaṃ bhavati ||mahāmatirāha-bhrāntirbhagavan vidyate neti ? bhagavānāha-māyāvanmahāmate
na lakṣaṇābhiniveśato bhrāntirvidyate | yadi punarmahāmate bhrāntirlakṣaṇābhiniveśena
vidyate, avyāvṛtta eva mahāmate bhāvābhiniveśaḥ syāt | pratītyasamutpādavattīrthakarakāraṇotpādavadetatsyānmahāmate
| mahāmatirāha- yadi bhagavan māyāprakhyā bhrāntiḥ,
tenānyasyā bhrānteḥ kāraṇībhaviṣyati | bhagavānāha-na mahāmate māyā bhrāntikāraṇam
| adauṣṭhulyadoṣāvahatvānna hi mahāmate māyā dauṣṭhulyadoṣamāvahati | avikalpyamānā māyā punarmahāmate
parapuruṣavidyādhiṣṭhānātpravartate, na svavikalpadauṣṭhulyavāsanādhiṣṭhānataḥ
| sā na doṣāvahā bhavati | cittadṛṣṭimohamātrametanmahāmate bālānāṃ yatkiṃcidabhiniveśato
na tvāryāṇām ||tatredamucyate -āryo na paśyati bhrāntiṃ nāpi tattvaṃ tadantare |bhrāntireva
bhavettattvaṃ yasmāttattvaṃ tadantare

bhrāntiṃ vidhūya sarvāṃ hi nimittaṃ jāyate yadi |saiva tasya bhavedbhrāntiraśuddhaṃ timiraṃ
yathā

punaraparaṃ mahāmate na māyā nāsti | sādharmyadarśanātsarvadharmāṇāṃ māyopamatvaṃ bhavati |
mahāmatirāha-kiṃ punarbhagavan vicitramāyābhiniveśalakṣaṇena sarvadharmāṇāṃ māyopamatvaṃ bhavati,
atha vitathābhiniveśalakṣaṇena ? tadyadi bhagavan vicitramāyābhiniveśalakṣaṇena sarvadharmāṇāṃ
māyopamatvaṃ bhavati, hanta bhagavan na bhāvā māyopamāḥ | tatkasya hetoḥ ? yaduta
rūpasya vicitralakṣaṇāhetudarśanāt | na hi bhagavan kaściddheturasti yena rūpaṃ vicitralakṣaṇākāraṃ
khyāyate māyāvat | ata etasmātkāraṇādbhagavan na vicitramāyālakṣaṇābhiniveśasādharmyādbhāvā
māyopamāḥ ||bhagavānāha-na mahāmate vicitramāyālakṣaṇābhiniveśasādharmyātsarvadharmā
māyopamāḥ, kiṃ tarhi mahāmate vitathāśuvidyutsadṛśasādharmyeṇa sarvadharmā māyopamāḥ
| tadyathā mahāmate vidyullatā kṣaṇabhaṅgadṛṣṭanaṣṭadarśanaṃ punarbālānāṃ khyāyate,
evameva mahāmate sarvabhāvāḥ svavikalpasāmānyalakṣaṇāḥ pravicayābhāvānna khyāyante rūpalakṣaṇābhiniveśataḥ
||tatredamucyate -na māyā nāsti sādharmyādbhāvānāṃ kathyate'stitā |vitathāśuvidyutsadṛśāstena
māyopamāḥ smṛtāḥ

punaraparaṃ mahāmatirāha-yatpunaretaduktaṃ bhagavatā-anutpannāḥ sarvabhāvā māyopamāśceti | nanu
te bhagavan evaṃ bruvataḥ pūrvottaravacanavyāghātadoṣaḥ prasajyate, anutpādaṃ bhāvānāṃ
māyopamatvenābhilapataḥ | bhagavānāha-na mahāmate mamānutpādaṃ bhāvānāṃ māyopamatvenābhilapataḥ
pūrvottaravacanavyāghātadoṣo bhavati | tatkasya hetoḥ ? yaduta utpādānutpādasvacittadṛśyamātrāvabodhātsadasatorbāhyabhāvābhāvānutpattidarśanānna
mahāmate pūrvottaravacanavyāghātadoṣaḥ
prasajyate | kiṃ tu mahāmate tīrthakarakāraṇakṣotpattivyudāsārthamidamucyate-māyāvadanutpannāḥ
sarvabhāvāḥ | tīrthakaramohavargā hi mahāmate sadasatorbhāvānāmutpattimicchanti
na svavikalpavicitrābhiniveśapratyayataḥ | mama tu mahāmate na saṃtrāsamutpadyate |
ata etasmātkāraṇānmahāmate anutpādābhidhānamevābhidhīyate | bhāvopadeśaḥ punarmahāmate saṃsāraparigrahārthaṃ
ca nāstītyucchedanivāraṇārthaṃ ca | macchiṣyāṇāṃ vicitrakarmopapattyāyatanaparigrahārthaṃ
bhāvaśabdaparigraheṇa saṃsāraparigrahaḥ kriyate | māyābhāvasvabhāvalakṣaṇanirdeśena
mahāmate bhāvasvabhāvalakṣaṇavyāvṛttyarthaṃ bālapṛthagjanānāṃ kṛdṛṣṭilakṣaṇapatitāśayānāṃ
svacittadṛśyamātrānavadhāriṇāṃ hetupratyayakriyotpattilakṣaṇābhiniviṣṭhānāṃ nivāraṇārthaṃ
māyāsvapnasvabhāvalakṣaṇān sarvadharmān deśayāmi | ete bālapṛthagjanāḥ kudṛṣṭilakṣaṇāśayābhiniviṣṭā
ātmānaṃ paraṃ ca sarvadharmā yathābhūtāvasthānadarśanādvisaṃvādayiṣyanti
| tatra yathābhūtāvasthānadarśanaṃ mahāmate sarvadharmāṇāṃ yaduta svacittadṛśyamātrāvatāraḥ
||tatredamucyate -anutpāde kāraṇābhāvo bhāve saṃsārasaṃgrahaḥ |māyādisadṛśaṃ paśyellakṣaṇaṃ
na vikalpayet

punaraparaṃ mahāmate nāmapadavyañjanakāyānāṃ lakṣaṇamuddekṣyāmaḥ, yairnāmapadavyañjanakāyaiḥ
sūpalakṣitairbodhisattvā mahāsattvā arthapadavyañjanānusāriṇaḥ kṣipramanuttarāṃ samyaksaṃbodhimabhisaṃbudhya
tathaiva sarvasattvānavabodhayiṣyanti | tatra mahāmate kāyo nāma yaduta
yadvastvāśritya nāma kriyate, sa kāyo vastu | kāyaḥ śarīramityanarthāntaram | eṣa mahāmate
nāmakāyaḥ | padakāyaḥ punarmahāmate yaduta padārthakāyasadbhāvo niścayaḥ | niṣṭhā upalabdhirityanarthāntaram
| eṣa mahāmate padakāyopadeśaḥ kṛto māyā | vyañjanakāyaḥ punarmahāmate
yaduta yena nāmapadayorabhivyaktirbhavati | vyañjanaṃ liṅgaṃ lakṣaṇamupalabdhiḥ prajñaptirityanarthāntaram
||punaraparaṃ mahāmate padakāyo yaduta padakāryaniṣṭhā | nāma punarmahāmate
yaduta akṣarāṇāṃ ca nāmasvabhāvabhedo'kārādyāvaddhakāraḥ | tatra vyañjanaṃ punarmahāmate
yaduta hrasvadīrghaplutavyañjanāni | tatra padakāyāḥ punarmahāmate ye padavīthīgāmino
hastyaśvanaramṛgapaśugomahiṣājaiḍakādyāḥ padakāyasaṃjñāṃ labhante | nāma ca vyañjanaṃ ca
punarmahāmate catvāra arūpiṇaḥ skandhāḥ | nāmnābhilapyanta iti kṛtvā nāma, svalakṣaṇena vyajyate
iti kṛtvā vyañjanam | etanmahāmate nāmapadavyañjanakāyānāṃ nāmapadābhidhānalakṣaṇam
| atra te paricayaḥ karaṇīyaḥ ||tatredamucyate -vyañjane padakāye ca nāmni cāpi viśeṣataḥ
|bālāḥ sajjanti durmedhā mahāpaṅke yathā gajāḥ

punaraparaṃ mahāmate yuktihetubuddhivaikalyātkutārkikā durvidagdhamatayo'nāgate'dhvani pṛṣṭā
vidvadbhirekatvānyatvobhayānubhayadṛṣṭilakṣaṇavinirmuktamantadvayavidhiṃ pṛcchadbhirevaṃ
vakṣyanti-apraśnamidaṃ nedaṃ yoniśa iti, yaduta rūpādibhyo'nityatā anyā ananyeti | evaṃ nirvāṇaṃ
saṃskārebhyo lakṣaṇāllakṣaṇaṃ guṇebhyo guṇī bhūtebhyo bhautikaṃ dṛśyāddarśanaṃ pāṃśubhyo'ṇavo
jñānādyoginaḥ, evamādyenottarottarakramalakṣaṇavidhinā avyākṛtāni pṛṣṭāḥ sthāpanīyaṃ
bhagavatā avyākṛtamiti vakṣyanti | na tu te mohapuruṣā evaṃ jñāsyanti yathā śrotṝṇāṃ
buddhivaikalyāt tathāgatā arhantaḥ samyaksaṃbuddhā utrāsapadavivarjanārthaṃ sattvānāṃ na
vyākurvanti | avyākṛtānyapi ca mahāmate tīrthakaradṛṣṭivādavyudāsārthaṃ nopadiśyante tathāgataiḥ
| tīrthakarā hi mahāmate evaṃvādinaḥ-yaduta sa jīvastaccharīram, anyo jīvo'nyaccharīram,
ityevamādye'vyākṛtavādaḥ | tīrthakarāṇāṃ hi mahāmate kāraṇavisaṃmūḍhānāmavyākṛtaṃ na
tu matpravacane | matpravacane tu mahāmate grāhyagrāhakavisaṃyukte vikalpo na pravartate
| teṣāṃ kathaṃ sthāpyaṃ bhavet ? ye tu mahāmate grāhyagrāhakābhiniviṣṭāḥ svacittadṛśyamātrānavadhāritamatayasteṣāṃ
sthāpyaṃ bhavati | caturvidhapadapraśnavyākaraṇena mahāmate tathāgatā
arhantaḥ samyaksaṃbuddhāḥ sattvebhyo dharmaṃ deśayanti | sthāpanīyamiti mahāmate kālāntaradeśanaiṣā
mayā kṛtā aparipakvendriyāṇām | na tu paripakvendriyāṇāṃ sthāpyaṃ bhavati ||punaraparaṃ
mahāmate kriyākārakarahitāḥ sarvadharmā notpadyante'kārakatvāt | tenocyate'nuptannāḥ
sarvadharmāḥ | niḥsvabhāvāḥ punarmahāmate sarvabhāvāḥ kena kāraṇenaḥ ? yasmānmahāmate
svabuddhyā vicāryamāṇānāṃ svasāmānyalakṣaṇābhāvā nāvadhāryante, tenocyante niḥsvabhāvāḥ
sarvadharmā iti | tatra anāyūhāniryūhāḥ punarmahāmate sarvadharmāḥ kena kāraṇena ? yasmānmahāmate
svasāmānyalakṣaṇamāyūhyamānaṃ nāyuhyate, niryūhyamānaṃ na niryūhyate | ata etasmātkāraṇānmahāmate
sarvadharmā āyūhaniryūhavigatāḥ | aniruddhāḥ punarmahāmate sarvadharmāḥ
kena kāraṇena ? yaduta bhāvasvabhāvalakṣaṇāsattvātsarvadharmā nopalabhyante | tenocyante'niruddhāḥ
sarvadharmā iti | tatra anityāḥ punarmahāmate sarvadharmāḥ kena kāraṇenocyante ?
yaduta lakṣaṇotpattyanityabhāvāt | tenocyante anityāḥ sarvadharmā iti | tatra nityāḥ punarmahāmate
sarvadharmāḥ kena kāraṇena ? yaduta lakṣaṇotpannānutpannābhāvādanityatayā nityāḥ
| tenocyante mahāmate nityāḥ sarvadharmā iti ||tatredamucyate -caturvidhaṃ vyākaraṇamekāṃśaṃ
paripṛcchanam |vibhajyaṃ sthāpanīyaṃ ca tīrthavādanivāraṇam

sadasatorhyanutpādaḥ sāṃkhyavaiśeṣikaiḥ smṛtaḥ |avyākṛtāni sarvāṇi taireva hi prakāśitā

buddhyā vivecyamānānāṃ svabhāvo nāvadhāryate |tasmādanabhilāpyāste niḥsvabhāvāśca deśitāḥ

atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān
srotaāpannānāṃ srotaāpattigatiprabhedanayalakṣaṇam | yena srotaāpattigatiprabhedanayalakṣaṇena
ahaṃ ca anye ca bodhisattvā mahāsattvāḥ srotaāpannānāṃ srotaāpattigatiprabhedanayalakṣaṇakuśalā
uttarottarasakṛdāgāmyanāgāmyarhattvopāyalakṣaṇavidhijñāstathā sattvebhyo dharmaṃ
deśayeyuḥ, yathā nairātmyalakṣaṇadvayamāvaraṇadvayaṃ ca prativiśodhya bhūmerbhūmilakṣaṇātikramagatiṃgatāstathāgatācintyagativiṣayagocaraṃ
pratilabhya viśvarūpamaṇisadṛśāḥ sarvasattvopajīvyatāmadhigaccheyuḥ,
sarvadharmaviṣayagatikāyopabhogyatopajīvyāḥ syuḥ ||bhagavānāha-tena
hi mahāmate śṛṇu, sādhu ca suṣṭhu ca manasikuru | bhāṣiṣye'haṃ te | sādhu bhagavanniti
mahāmatirbodhisattvo mahāsattvo bhagavataḥ pratyaśrauṣīt | bhagavāṃstasyaitadavocat-traya
ime mahāmate srotaāpannānāṃ srotaāpattiphalaprabhedāḥ | katame trayaḥ ? yaduta hīnamadhyaviśiṣṭāḥ
tatra mahāmate hīnaḥ saptajanmabhavaparamaḥ | madhyaḥ punarmahāmate tripañcabhavaparinirvāyī
bhavati | uttamaḥ punarmahāmate tajjanmaparinirvāyī bhavati | eṣāṃ tu mahāmate
trayāṇāṃ trīṇi saṃyojanāni mṛdumadhyādhimātrāṇyeva bhavanti | tatra mahāmate katamāni
trīṇi saṃyojanāni ? yaduta satkāyadṛṣṭirvicikitsā śīlavrataparāmarśaśca | etāni mahāmate
trīṇi saṃyojanāni viśeṣottarottareṇa arhatāmarhatphalībhavanti | tatra mahāmate satkāyadṛṣṭirdvividhā
yaduta sahajā ca parikalpitā ca, paratantraparikalpitasvabhāvavat | tadyathā
mahāmate paratantrasvabhāvāśrayādvicitraparikalpitasvabhāvābhiniveśaḥ pravartate | sa ca
tatra na sannāsanna sadasan, abhūtaparikalpalakṣaṇatvāt | atha ca bālairvikalpyate vicitrasvabhāvalakṣaṇābhiniveśena
mṛgatṛṣṇikeva mṛgaiḥ | iyaṃ mahāmate srotaāpannasya parikalpitā
satkāyadṛṣṭirajñānāccirakālābhiniveśasaṃcitā | sā ca tasya pudgalanairātmyagrahābhāvataḥ
prahīṇā | sahajā punarmahāmate srotaāpannasya satkāyadṛṣṭiḥ svaparakāyasamatayā catuḥskandharūpalakṣaṇatvādrūpasyotpattibhūtabhautikatvātparasparahetulakṣaṇatvādbhūtānāṃ
rūpasyāsamudaya
iti kṛtvā srotaāpannasya sadasatpakṣadṛṣṭidarśanātsatkāyadṛṣṭiḥ prahīṇā bhavati | ata
eva satkāyadṛṣṭiprahīṇasya rāgo na pravartate | etanmahāmate satkāyadṛṣṭilakṣaṇam ||vicikitsālakṣaṇaṃ
punarmahāmate yaduta prāptidharmādhigamasudṛṣṭilakṣaṇatvātpūrvaṃ satkāyadṛṣṭidvayavikalpaprahīṇatvācca
vicikitsā dharmeṣu na bhavati | na cāsya anyā śāstṛdṛṣṭirbhavati
śuddhāśuddhitaḥ | etanmahāmate vicikitsālakṣaṇaṃ srotaāpannasya ||śīlaṃ punarmahāmate kathaṃ
na parāmṛśati srotaāpannaḥ ? yaduta duḥkhopapattyāyatanalakṣaṇasaṃdṛṣṭatvānna parāmṛśati
| parāmṛṣṭiḥ punarmahāmate yaduta śīlavratataponiyamairbālapṛthagjanā bhogasukhābhilāṣiṇo
bhavotpattiṃ prārthayante, na ca parāmṛśanti | evamanyatra svapratyātmādhigamaviśeṣagāmitāyāṃ
pariṇāmayanti | nirvikalpānāsravadharmalakṣaṇākāreṇa prasajyante śīlāṅgaiḥ | etanmahāmate
srotaāpannasya śīlavrataparāmarśalakṣaṇaṃ bhavati | na tu mahāmate srotaāpannasya
trisaṃyojanaprahīṇasya rāgadveṣamohāḥ pravartante ||mahāmatirāha-rāgaḥ punarbhagavatā bahuprakāra
upadiṣṭaḥ | tatkatamastasyātra rāgaḥ prahīṇo bhavati ? bhagavānāha-viṣayakāmendriyaḥ
strīsaṃyogarāgaḥ pratyutpannasukhaḥ āyatyāṃ duḥkhajanmahetukaḥ khaṭacapeṭaliṅgitacumbitapariṣvaktāghrātakaṭākṣekṣitaiḥ
| tasya mahāmate rāgo na pravartate | tatkasya hetoḥ ? yaduta
samādhisukhavihāralābhitvāt | ata eṣa prahīṇo bhavati, na nirvāṇādhigamarāgaḥ ||sakṛdāgāmiphalalakṣaṇaṃ
punarmahāmate katamat ? yaduta sakṛdrūpalakṣaṇābhāsavikalpaḥ pravartate
| nimittadṛṣṭilakṣyalakṣaṇābhāvāddhyānagatilakṣaṇasudṛṣṭatvātsakṛdetaṃ lokamāgamya duḥkhasyāntakriyāyai
parinirvāsyati | tenocyate sakṛdāgāmīti | tatra anāgāmīti mahāmate kathaṃ bhavati
? yaduta atītānāgatapratyutpannasya rūpalakṣaṇabhāvābhāvapravṛtterdṛṣṭidoṣānuśayavikalpasya
anāgāmitvādanāgāmirūpaprahīṇatvācca saṃyojanānāmanāgāmītyucyate | arhan punarmahāmate
dhyānadhyeyasamādhivimokṣabalābhijñākleśaduḥkhavikalpābhāvādarhannityucyate ||mahāmatirāha-trayaḥ
punarbhagavatā arhanto'bhihitāḥ | tatkatamasyāyaṃ bhagavannarhacchabdo nipātyate
? kiṃ bhagavan śamaikāyanamārgapratilambhikasya, uta bodhipraṇidhānābhyastakuśalamūlasaṃmūḍhasya,
uta nirmitanairmāṇikasya ? bhagavānāha-śamaikāyanamārgapratilambhikasya mahāmate
śrāvakasya, na tvanyeṣām | anye punarmahāmate bodhisattvacaryācaritāvino buddhanirmitanairmāṇikāśca
upāyakuśalamūlapraṇidhānapūrvakatvātparṣanmaṇḍaleṣūpapattiṃ darśayanti buddhaparṣanmaṇḍalopaśobhanārtham
| vikalpagatisaṃsthānāntaravicitropadeśo'yaṃ mahāmate yaduta phalādhigamadhyānadhyātṛdhyeyaviviktatvātsvacittadṛśyopagamātphalaprāptilakṣaṇamupadiśyate
| punaraparaṃ mahāmate yadi srotaāpannasyaitadabhaviṣyat-imāni saṃyojanāni, ahamebhirna saṃyukta
iti, taddvitvaprasaṅga ātmadṛṣṭipatitaḥ syādaprahīṇasaṃyojanaśca ||punaraparaṃ mahāmate
dhyānāpramāṇārūpyadhātusamatikramāya svacittadṛśyalakṣaṇavyāvṛttiḥ karaṇīyā | saṃjñāveditanirodhasamāpattiśca
mahāmate svacittadṛśyagativyatikramastasya na yujyate cittamātratvāt
||tatredamucyate -dhyānāni cāpramāṇāni ārūpyāśca samādhayaḥ |saṃjñānirodho nikhilaścittamātre
na vidyate

srotāpattiphalaṃ caiva sakṛdāgāminastathā |anāgāmiphalaṃ caiva arhattvaṃ cittavibhramaḥ

dhyātā dhyānaṃ ca dhyeyaṃ ca prahāṇaṃ satyadarśanam |kalpanāmātramevedaṃ yo budhyati sa mucyate

punaraparaṃ mahāmate dviprakārā buddhiḥ pravicayabuddhiśca vikalpalakṣaṇagrāhābhiniveśapratiṣṭhāpikā
ca | tatra mahāmate pravicayabuddhirnāma yaduta yayā buddhyā bhāvasvabhāvalakṣaṇaṃ
pravicīyamānaṃ catuṣkoṭikārahitaṃ nopalabhyate, sā pravicayabuddhiḥ | tatra mahāmate catuṣkoṭikā
yaduta ekatvānyatvobhayanobhayāstināstinityānityarahitāṃ catuṣkoṭikāmiti vadāmi |
etayā catuṣkoṭikayā mahāmate rahitāḥ sarvadharmā ityucyate | iyaṃ mahāmate catuṣkoṭikā sarvadharmaparīkṣāyāṃ
prayoktavyā | tatra mahāmate vikalpalakṣaṇagrāhābhiniveśapratiṣṭhāpikā
buddhiḥ katamā ? yaduta yena mahāmate cittavikalpalakṣaṇagrāhābhiniveśena uṣṇadravacalakaṭhinānabhūtaparikalpalakṣaṇān
mahābhūtān pratijñāhetulakṣaṇadṛṣṭāntābhiniveśādasadbhūtasamāropeṇa
samāropayati, sā vikalpalakṣaṇagrāhābhiniveśapratiṣṭhāpikā buddhiḥ | etanmahāmate
buddhidvayasya lakṣaṇaṃ yena buddhidvayalakṣaṇena samanvāgatā bodhisattvā dharmapudgalanairātmyalakṣaṇagatiṃgatā
nirābhāsabuddhipravicayacaryābhūmikuśalāḥ prathamāṃ bhūmiṃ pratilabhante,
samādhiśataṃ ca samāpadyante | buddhabodhisattvaśataṃ ca samādhiviśeṣapratilambhena
paśyanti, kalpaśataṃ ca pūrvāntāparāntato'nupraviśanti, kṣetraśataṃ cāvabhāsayanti | kṣetraśataṃ
cāvabhāsya uttarottarabhūmilakṣaṇavidhijñāḥ praṇidhānavaiśeṣikatayā vikrīḍanto dharmameghābhiṣekābhiṣiktāstathāgatapratyātmabhūmimadhigamya
daśaniṣṭhāpadasunibaddhadharmāṇaḥ
sattvaparipākāya vicitrairnirmāṇakiraṇairvirājante pratyātmagatisukhasamāhitāḥ ||punaraparaṃ
mahāmate bodhisattvena mahāsattvena mahābhūtabhautikakuśalena bhavitavyam | kathaṃ ca
mahāmate bodhisattvo mahābhūtabhautikakuśalo bhavati ? tatra mahāmate bodhisattvo mahāsattva
itaḥ pratisaṃśikṣate tatsatyaṃ yatra mahābhūtānāmasaṃbhavo'saṃbhūtāni cemāni mahāmate
bhūtānīti prativipaśyati | evaṃ prativipaśyan nāma vikalpamātraṃ svacittadṛśyamātrāvabodhādbāhyabhāvābhāvānnāma
cittadṛśyavikalpamātramidaṃ yaduta traidhātukaṃ mahābhūtabhautikarahitaṃ
prativipaśyati cātuṣkoṭikanayaviśuddhimātmātmīyarahitaṃ yathābhūtasvalakṣaṇāvasthānāvasthitamanutpādasvalakṣaṇasiddham
| tatra mahāmate mahābhūteṣu kathaṃ bhautiakaṃ bhavati ?
yaduta snehavikalpamahābhūtaṃ mahāmate abdhātuṃ niṣpādayatyadhyātmabāhyam | utsāhavikalpamahābhūtaṃ
mahāmate tejodhātuṃ niṣpādayatyadhyātmabāhyam | samudīraṇavikalpamahābhūtaṃ mahāmate
vāyudhātuṃ niṣpādayatyadhyātmabāhyam | rūpaparicchedavikalpamahābhūtaṃ punarmahāmate
pṛthivīdhātuṃ janayatyākāśasahitamadhyātmabāhyam | mithyāsatyābhiniveśātpañcaskandhakadambakaṃ
mahābhūtabhautikaṃ pravartate | vijñānaṃ punarmahāmate vicitrapadaviṣayābhiniveśābhilāṣahetutvādvijñānaṃ
pravartate'nyagatisaṃdhau | pṛthivībhūtabhautikānāṃ mahāmate kāraṇamasti
mahābhūtāni, na tu mahābhūtānām | tatkasya hetoḥ ? yaduta bhāvaliṅgalakṣaṇagrahaṇasaṃsthānakriyāyogavatāṃ
mahāmate kriyāsaṃyogotpattirbhavati nāliṅgavatām | tasmādetanmahāmate
mahābhūtabhautikalakṣaṇaṃ tīrthakarairvikalpyate na tu mayā ||punaraparaṃ mahāmate skandhānāṃ
skandhasvabhāvalakṣaṇaṃ nirdekṣyāmaḥ | tatra mahāmate pañca skandhāḥ | katame ? yaduta
rūpavedanāsaṃjñāsaṃskāravijñānāni | tatra mahāmate catvāraḥ skandhā arūpiṇo vedanā saṃjñā
saṃskārāṃ vijñānaṃ ca | rūpaṃ mahāmate cāturmahābhautikam, bhūtāni ca parasparavilakṣaṇāni
| na ca mahāmate arūpiṇāṃ catuṣkasaṃkhyā bhavatyākāśavat | tadyathā mahāmate ākāśaṃ saṃkhyālakṣaṇātītam,
atha ca vikalpyate evamākāśamiti, evameva mahāmate skandhāḥ saṃkhyālakṣaṇagaṇanātītā
bhāvābhāvavivarjitāścātuṣkoṭikarahitāḥ saṃkhyāgaṇanānirdeśena nirdiśyante bālairna
tvāryaiḥ ||āryaiḥ punarmahāmate māyāvicitrarūpākṛtivadanyānanyavarjitāḥ prajñāpyante
svapnabimbapuruṣavat | āśrayānanyatvādāryajñānagatisaṃmohānmahāmate skandhavikalpaḥ khyāyate
| etanmahāmate skandhānāṃ skandhasvabhāvalakṣaṇam | sa ca vikalpastvayā vyāvartanīyaḥ,
vyāvṛtya viviktadharmopadeśaḥ karaṇīyaḥ | sarvabuddhaparṣanmaṇḍaleṣu tīrthyadṛṣṭinivāraṇāya
viviktadharmopadeśena mahāmate kriyamāṇena dharmanairātmyadarśanaṃ viśudhyate, dūraṃgamābhūmipraveśaśca
bhavati | sa dūraṃgamāṃ mahābhūmimanupraviśya anekasamādhivaśavartī bhavati
| manomayakāyapratilambhācca samādhiṃ māyopamaṃ pratilabhate | balābhijñāvaśitāgatiṃgataḥ
sarvasattvopajīvyo bhavati pṛthivīvat | yathā mahāmate mahāpṛthivī sarvasattvopajīvyā bhavati,
evameva mahāmate bodhisattvo mahāsattvaḥ sarvasattvopajīvyo bhavati ||punaraparaṃ mahāmate
caturvidhaṃ nirvāṇam | katamaccaturvidham ? yaduta bhāvasvabhāvābhāvanirvāṇaṃ lakṣaṇavicitrabhāvābhāvanirvāṇaṃ
svalakṣaṇabhāvābhāvāvabodhanirvāṇaṃ skandhānāṃ svasāmānyalakṣaṇasaṃtatiprabandhavyucchedanirvāṇam
| etanmahāmate caturvidhaṃ tīrthakarāṇāṃ nirvāṇaṃ na
tu matpravacane | matpravacane punarmahāmate vikalpakasya manovijñānasya vyāvṛttirnirvāṇamityucyate
||mahāmatirāha-nanu bhagavatā aṣṭau vijñānāni vyavasthāpitāni ? bhagavānāha-vyavasthāpitāni
mahāmate | mahāmatirāha-tadyadi bhagavan vyavasthāpitāni, tatkathaṃ manovijñānasyaiva
vyāvṛttirbhavati na tu saptānāṃ vijñānānām ? bhagavānāha-taddhetvālambanatvānmahāmate
saptānāṃ vijñānānāṃ pravṛttirbhavati | manovijñānaṃ punarmahāmate viṣayaparicchedābhiniveśena
pravartamānaṃ vāsanābhirālayavijñānaṃ prapuṣṇāti | manaḥ sahitamātmātmīyagrāhābhiniveśamanyanākāreṇānupravartate
| abhinnaśarīralakṣaṇamālayavijñānahetvālambanaṃ svacittadṛśyaviṣayābhiniveśāccittakalāpaḥ
pravartate'nyonyahetukaḥ | udadhitaraṃgā iva mahāmate svacittadṛśyaviṣayapavaneritāḥ
pravartante nivartante ca | atastena mahāmate manovijñānena vyāvṛttena
saptānāṃ vijñānānāṃ vyāvṛttirbhavati ||tatredamucyate -nāhaṃ nirvāmi bhāvena kriyayā
lakṣaṇena ca |vikalpahetuvijñāne nivṛtte nirvṛto hyaham

taddhetukaṃ tadālambya manogatisamāśrayam |hetuṃ dadāti cittasya vijñānaṃ ca samāśritam

yathā kṣīṇe mahā)odhe taraṃgāṇāmasaṃbhavaḥ |tathā vijñānavaicitryaṃ niruddhaṃ na pravartate

punaraparaṃ mahāmate parikalpitasvabhāvaprabhedanayalakṣaṇamupadekṣyāmo yena parikalpitasvabhāvaprabhedanayalakṣaṇena
suprativibhāgaviddhena tvaṃ ca anye ca bodhisattvā mahāsattvā vikalpakalparahitāḥ
pratyātmāryasvagatitīrthyanayagatisudṛṣṭabuddhayo grāhyagrāhakavikalpaprahīṇāḥ
paratantravividhavicitralakṣaṇaṃ parikalpitasvabhāvākāraṃ na prativikalpayiṣyanti |
tatra mahāmate katamatparikalpitasvabhāvaprabhedanayalakṣaṇam ? yaduta abhilāpavikalpo'vidheyavikalpo
lakṣaṇavikalpo'rthavikalpaḥ svabhāvavikalpo hetuvikalpo dṛṣṭivikalpo yuktivikalpa
utpādavikalpo'nutpādavikalpaḥ saṃbandhavikalpo bandhābandhavikalpaḥ | etanmahāmate parikalpitasvabhāvaprabhedanayalakṣaṇam
||tatra mahāmate abhilāpavikalpaḥ katamaḥ ? yaduta vicitrasvaragītamādhuryābhiniveśaḥ
| eṣa mahāmate abhilāpavikalpaḥ | tatra mahāmate abhidheyavikalpaḥ
katamaḥ ? yaduta asti tatkiṃcidabhidheyavastu svabhāvakamāryajñānagatigamyaṃ yadāśrityābhilāpaḥ
pravartate iti vikalpayati | tatra lakṣaṇavikalpaḥ katamaḥ ? yaduta tasminnevābhidheye
mṛgatṛṣṇākhye lakṣaṇavaicitryābhiniveśenābhiniveśate yaduta uṣṇadravacalakaṭhinalakṣaṇātsarvabhāvān
vikalpayati | tatra arthavikalpaḥ katamaḥ ? yaduta suvarṇarūpyavividharatnārthaviṣayābhilāpaḥ
| tatra svabhāvavikalpaḥ katamaḥ ? yaduta bhāvasvabhāvāvadhāraṇamidamevamidaṃ
nānyatheti tīrthyavikalpadṛṣṭyā vikalpayanti | tatra hetuvikalpaḥ katamaḥ
? yaduta yadyena hetupratyayena sadasatorvibhajyate hetulakṣaṇotpattitaḥ sa hetuvikalpaḥ |
tatra dṛṣṭivikalpaḥ katamaḥ ? yaduta nāstyastitvaikatvānyatvobhayānubhayakudṛṣṭitīrthyavikalpābhiniveśaḥ
| tatra yuktivikalpaḥ katamaḥ ? yaduta ātmātmīyalakṣaṇayuktivigrahopadeśaḥ
| tatra utpādavikalpaḥ katamaḥ ? yaduta pratyayaiḥ sadasatorbhāvasyotpādābhiniveśaḥ | tatra
anutpādavikalpaḥ katamaḥ ? yaduta anutpannapūrvāḥ sarvabhāvā abhūtvā pratyayairbhavantyahetuśarīrāḥ
| tatra saṃbandhavikalpaḥ katamaḥ? yaduta saha saṃbadhyate suvarṇatantuvat |
tatra bandhābandhavikalpaḥ katamaḥ ? yaduta bandhahetubandhyābhiniveśavat | yathā puruṣaḥ
pāśasaṃyogādrajjugranthiḥ kriyate mucyate ca | evaṃ mahāmate parikalpitasvabhāvaprabhedanayalakṣaṇam,
yasmin parikalpitasvabhāvaprabhedanayalakṣaṇe sarvabālapṛthagjanā abhiniviśante
| sadasataḥ paratantrābhiniveśābhiniviṣṭā mahāmate parikalpitasvabhāvavaicitryamabhiniviśante
| māyāśrayavaicitryadarśanavadanyamāyādarśanabuddhyā bālairvikalpyante | māyā ca mahāmate
vaicitryānnānyā nānanyā | yadyanyā syāt, vaicitryaṃ māyāhetukaṃ na syāt | athānanyā
syāt, vaicitryānmāyāvaicitryayorvibhāgo na syāt | sa ca dṛṣṭo vibhāgaḥ | tasmānnānyā nānanyā
| ata etasmātkāraṇānmahāmate tvayā anyaiśca bodhisattvairmahāsattvairmāyā nāstyastitvena
nābhiniveṣṭavyā ||tatredamucyate -cittaṃ viṣayasaṃbandhaṃ jñānaṃ tarke pravartate |nirābhāse
viśeṣe ca prajñā vai saṃpravartate

parikalpitasvabhāvo'ti paratantre na vidyate |kalpitaṃ gṛhyate bhrāntyā paratantraṃ na kalpyate

vividhāṅgābhinirvṛttyā yathā māyā na sidhyati |nimittaṃ hi tathā citraṃ kalpyamānaṃ na sidhyati

nimittaṃ dauṣṭhulyamayaṃ bandhanaṃ cittasaṃbhavam |parikalpitaṃ hyajānānaṃ paratantrairvikalpyate

yadetatkalpitaṃ bhāvaṃ paratantraṃ tadeva hi |kalpitaṃ hi vicitrābhaṃ paratantre vikalpyate

saṃvṛtiḥ paramārthaśca tṛtīyaṃ nāstihetukam |kalpitaṃ saṃvṛtirhyuktā tacchedādāryagocaram

yathā hi yogināṃ vastu citramekaṃ virājate |na hyasti citratā tatra tathā kalpitalakṣaṇam

yathā hi taimiraiścitraṃ kalpyate rūpadarśanam |timiraṃ na rūpaṃ nārūpaṃ paratantraṃ tathābudhaiḥ

haimaṃ syāttu yathā śuddhaṃ jalaṃ kaluṣavarjitam |gaganaṃ hi ghanābhāvāttathā śuddhaṃ vikalpitam

nāsti vai kalpito bhāvaḥ paratantraśca vidyate |samāropāpavādaṃ hi vikalpanto vinaśyati

kalpitaṃ yadyabhāvaṃ syātparatantrasvabhāvataḥ |vinā bhāvena vai bhāvo bhāvaścābhāvasaṃbhavaḥ

parikalpitaṃ samāśritya paratantropalabhyate |nimittanāmasaṃbandhājjāyate parikalpitam

atyantaṃ cāpyaniṣpannaṃ kalpitaṃ na parodbhavam |tadā prajñāyate śuddhaṃ svabhāvaṃ pāramārthikam

parikalpitaṃ daśavidhaṃ paratantraṃ ca ṣaḍvidham |pratyātmatathatājñeyamato nāsti viśeṣaṇam

pañca dharmā bhavettattvaṃ svabhāvā hi trayastathā |etadvibhāvayedyogī tathatāṃ nātivartate

nimittaṃ paratantraṃ hi yannāma tatprakalpitam |parikalpitanimittaṃ tu pāratantryātpravartate

buddhyā vivecyamānaṃ tu na tantraṃ nāpi kalpitam |niṣpanno nāsti vai bhāvaḥ kathaṃ buddhyā vikalpyate

niṣpanno vidyate bhāvo bhāvābhāvavivarjitaḥ |bhāvābhāvavinirmukto dvau svabhāvau kathaṃ nu tau

parikalpitasvabhāve dvau svabhāvau dvau pratiṣṭhitau |kalpitaṃ dṛśyate citraṃ viśuddhaṃ cāryagocaram

kalpitaṃ hi vicitrābhaṃ paratantrairvikalpyate |anyathā kalpyamānaṃ hi tīrthyavādaṃ samāśrayet

kalpanā kalpitetyuktaṃ darśanāddhetusaṃbhavat |vikalpadvayanirmuktaṃ niṣpannaṃ syāttadeva hi

punarapi mahāmatirāha-deśayatu me bhagavān pratyātmāryajñānagatilakṣaṇamekayānaṃ ca, yena bhagavan
pratyātmaikayānagatilakṣaṇena ahaṃ ca anye ca bodhisattvā mahāsattvāḥ pratyātmāryajñānaikayānakuśalā
aparapraṇeyā bhaviṣyanti buddhadharmeṣu ||bhagavānāha-tena hi mahāmate śṛṇu,
sādhu ca suṣṭhu ca manasikuru | bhāṣiṣye'haṃ te | sādhu bhagavanniti mahāmatirbodhisattvo
mahāsattvo bhagavataḥ pratyaśrauṣīt | bhagavāṃstasyaitadavocat-pramāṇāptopadeśavikalpābhāvānmahāmate
bodhisattvo mahāsattva ekākī rahogataḥ svapratyātmabuddhyā vicārayatyaparapraṇeyo
dṛṣṭivikalpavivarjita uttarottaratathāgatabhūmipraveśanatayā vyāyamate | etanmahāmate
svapratyātmāryajñānagatilakṣaṇam | tatra ekayānagatilakṣaṇaṃ katamat ? yaduta ekayānamārgādhigamāvabodhādekayānamiti
vadāmi | ekayānamārgādhigamāvabodhaḥ katamaḥ ? yaduta grāhyagrāhakavikalpayathābhūtāvasthānādapravṛttervikalpasya
ekayānāvabodhaḥ kṛto bhavati | eṣa
ekayānāvabodho mahāmate nānyatīrthyaśrāvakapratyekabuddhabrahmādibhiḥ prāptapūrvo'nyatra mayā
| ata etasmātkāraṇānmahāmate ekayānamityucyate ||mahāmatirāha-kiṃ kāraṇaṃ bhagavatā yānatrayamupadiṣṭam,
ekayānaṃ nopadiśyate ? bhagavānāha-svayamaparinirvāṇadharmatvānmahāmate
sarvaśrāvakapratyekabuddhānāmekayānaṃ na vadāmi | yasmānmahāmate sarvaśrāvakapratyekabuddhāstathāgatavinayavivekayogopadeśena
vimucyante na svayam ||punaraparaṃ mahāmate jñeyāvaraṇakarmavāsanāprahīṇatvātsarvaśrāvakapratyekabuddhānāṃ
naikayānam | dharmanairātmyānavabodhācca
acintyapariṇāmacyuteraprāptivācca yānatrayaṃ deśayāmi śrāvakāṇām | yadā teṣāṃ mahāmate
sarvadoṣavāsanāḥ prahīṇā bhavanti dharmanairātmyāvabodhāt, tadā te vāsanādoṣasamādhimadābhāvādanāsravadhātau
prativibudhyante | punarapi lokottarānāsravadhātuparyāpannān saṃbhārān
paripūrya acintyadharmakāyavaśavartitāṃ pratilapsyante ||tatredamucyate -devayānaṃ brahmayānaṃ
śrāvakīyaṃ tathaiva ca |tāthāgataṃ ca pratyekaṃ yānānetān vadāmyaham

yānānāṃ nāsti vai niṣṭhā yāvaccittaṃ pravartate |citte tu vai parāvṛtte na yānaṃ na ca yāninaḥ

yānavyavasthānaṃ naivāsti yānabhedaṃ vadāmyaham |parikarṣaṇārthaṃ bālānāṃ yānabhedaṃ vadāmyaham

vimuktayastathā tisro dharmanairātmyameva ca |samatājñānakleśākhyā vimuktyā te vivarjitāḥ

yathā hi kāṣṭhamudadhau taraṃgairvipravāhyate |tathā hi śrāvako mūḍho lakṣaṇena pravāhyate

vāsanākleśasaṃbaddhāḥ paryutthānairvisaṃyutāḥ |samādhimadamattāste dhātau tiṣṭhantyanāsrave

niṣṭhāgatirna tasyāsti na ca bhūyo nivartate |samādhikāyaṃ saṃprāpya ā kalpānna prabudhyate

yathā hi mattapuruṣo madyābhāvādvibudhyate |tathā te buddhadharmākhyaṃ kāyaṃ prāpsyanti māmakam

iti laṅkāvatāre ṣaṭtriṃśatsāhasrasarvadharmasamuccayo nāma dvitīyaḥ parivartaḥ ||

