|atha khalu bhagavān punarapi mahāmatiṃ bodhisattvaṃ mahāsattvametadavocat-manomayakāyagatiprabhedanayalakṣaṇaṃ
mahāmate upadekṣyāmi | tacchṛṇu, sādhu ca suṣṭhu ca manasikuru | bhāṣiṣye'haṃ
te | sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |
bhagavāṃstasyaitadavocat-triprakāro mahāmate kāyo manomayaḥ | katamastriprakāraḥ? yaduta
samādhisukhasamāpattimanomayo dharmasvabhāvāvabodhamanomayo nikāyasahajasaṃskārakriyāmanomayaśca
| prathamottarottarabhūmilakṣaṇaparijñānādadhigacchanti yoginaḥ | tatra katamo mahāmate
samādhisukhasamāpattimanomayaḥ kāyaḥ ? yaduta tricaturthapañcamyāṃ bhūmau svacittavividhavivekavihāreṇacittodadhipravṛttitaraṃgavijñānalakṣaṇasukhasamāpattimanaso'pravṛttiḥ
svacittadṛśyaviṣayābhāvābhāvaparijñānānmanaso
manomayaḥ kāya ityucyate | tatra dharmasvabhāvāvabodhamanomayaḥ
kāyaḥ katamaḥ ? yaduta aṣṭamyāṃ bhūmau māyādidharmanirābhāsapravicayāvabodhena
cittāśrayaparāvṛttasya māyopamasamādhipratilambhādanyeṣāṃ ca samādhimukhānāṃ pratilambhādanekalakṣaṇavaśitābhijñākusumitaṃ
manojavasadṛśaṃ māyāsvapnabimbaprakhyamabhautikaṃ
bhūtabhautikasadṛśaṃ sarvarūpaviciatrāṅgasamuditaṃ sarvabuddhakṣetraparṣanmaṇḍalānugataṃ kāyaṃ
dharmasvabhāvagatiṃgatatvānmanomaya ityucyate | tatra nikāyasahajasaṃskārakriyāmanomayaḥ
kāyaḥ katamaḥ ? yaduta sarvabuddhadharmapratyātmādhigamasukhalakṣaṇāvabodhānnikāyasahajasaṃskārakriyāmanomaya
ityucyate | atra te mahāmate kāyatrayalakṣaṇapravicayāvabodhe yogaḥ
karaṇīyaḥ ||tatredamucyate -na me yānaṃ mahāyānaṃ na ghoṣo na ca akṣarāḥ |na satyā na vimokṣā
vai na nirābhāsagocaram

kiṃ tu yānaṃ mahāyānaṃ samādhivaśavartitā |kāyo manomayaścitro vaśitāpuṣpamaṇḍitaḥ

atha khalu mahāmatirbodhisattvo mahāsattvaḥ punarapi bhagavantametadavocat-pañcānantaryāṇi bhagavatā
nirdiṣṭāni | katamāni tāni bhagavan pañcānantaryāṇi yānyadhyāpadya kulaputro vā kuladuhitā
vā avīciko bhavati ? bhagavānāha-tena hi mahāmate śṛṇu, sādhu ca suṣṭhu ca manasikuru
| bhāṣiṣye'haṃ te | sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt
| bhagavānetadavocat-tatra mahāmate pañcānantaryāṇi katamāni ? yaduta mātṛpitrarhadvadhasaṃghabhedāstathāgatakāye
duṣṭacittarudhirotpādaśca ||tatra mahāmate mātā katamā
sattvānām ? yaduta tṛṣṇā paunarbhavikī nandīrāgasahagatā mātṛtvenottiṣṭhate | avidyā pitṛtvenāyatanagrāmasyotpattaye
| anayorubhayormātāpitroratyantamūlopacchedānmātṛpitṛvadho bhavati
| tatra anuśayānāmariprakhyāṇāṃ mūṣikāviṣavatprakopadharmiṇāmatyantasamuddhātādarhadvadho
bhavati | tatra saṃdhabhedaḥ katamaḥ ? yaduta bhinnānyonyalakṣaṇasya skandhasaṃghātasyātyantamūlopaghātātsaṃghabheda
ityucyate | svasāmānyabāhyasvacittadṛśyamātrāvabodhakānāṃ
mahāmate aṣṭānāṃ vijñānakāyānāṃ vimokṣatrayānāsravaduṣṭavikalpenātyantopaghātādvijñānabuddhasya
duṣṭacittarudhirotpādanādānantaryakārītyucyate | etāni mahāmate ādhyātmikāni pañcānantaryāṇi
yānyadhyāpadya kulaputro vā kuladuhitā vā ānantaryakārī bhavatyabhisamitadharmaḥ
||punaraparaṃ mahāmate bāhyāni te ānantaryāṇyupadekṣyāmi, yairupadiṣṭaistvaṃ ca anye ca bodhisattvā
anāgate'dhvani saṃmohaṃ na gamiṣyanti | tatra katamāni tāni ? yaduta yāni deśanāpāṭhe'nusaṃvarṇitānyānantaryāṇi,
yānyadhyāpadya tisṝṇāṃ vimuktīnāmanyatarānyatarasyāṃ nābhisametā
bhavanti anyatra nirmitādhiṣṭhānābhisamayāt | nirmitādhiṣṭhānaśrāvako hi mahāmate
bodhisattvādhiṣṭhānena vā tathāgatādhiṣṭhānena vā | yasya kasyacidanyasyānantaryakāriṇaḥ kaukṛtyaṃ
tasya kaukṛtyadṛṣṭivinivartanārthaṃ nikṣiptadhurasya kaukṛtyadṛṣṭyabhāvārtham | punarapi
protsāhanāṃ kariṣyata iti kṛtvā nirmitādhiṣṭhānābhisamayaḥ pradarśyate mayā | nāstyekāntena
mahāmate ānantaryakāriṇo'bhisamayaḥ anyatra svacittadṛśyabhāvanāmātratāvabodhāddehabhogapratiṣṭhāgativikalpātmātmīyagrāhaviviktadarśanātkadā-citkarhicitkalyāṇamitramāsādya
anyagatisaṃdhau svavikalpadoṣairvimucyate ||tatredamucyate -tṛṣṇā hi mātā ityuktā avidyā
ca pitā tathā |viṣayāvabodhādvijñānaṃ buddha ityupadiśyate

arhanto hyanuśayāḥ pañca saṃghāḥ skandhakadambakaḥ |nirantarāntaracchedātkarmasyānantaraṃ bhavet

punarapi mahāmatirāha-deśayatu me bhagavān buddhānāṃ bhagavatāṃ kathaṃ bhagavan buddhānāṃ buddhatā
bhavati ? bhagavānāha-dharmapudgalanairātmyāvabodhānmahāmate āvaraṇadvayaparijñānāvabodhācca
cyutidvayādhigamātkleśadvayaprahāṇācca mahāmate buddhānāṃ bhagavatāṃ buddhatā bhavati
| eteṣāmeva mahāmate dharmāṇāmadhigamācchrāvakapratyekabuddhasaṃbuddhatā bhavati | ata
etasmānmahāmate ekayānaṃ deśayāmi ||tatredamucyate -nairātmyasya dvayaṃ kleśāstathaivāvaraṇadvayam
|acintyapariṇāminyāścyuterlābhāttathāgataḥ

atha khalu mahāmatirbodhisattvo mahāsattvaḥ punarapi bhagavantametadavocat-kiṃ saṃdhāya bhagavatā
parṣanmadhyagatena vāgbhāṣitā-ahameva sarvabuddhā ye'tītā jātakopapattivaicitryaṃ ca
| ahameva ca tena kālena tena samayena rājā māṃdhātā | gajaḥ śuka indro vyāsaḥ sunetraḥ,
ityevamādyāni bhagavatā jātakaśatasahasrāṇyupadiṣṭāni ? bhagavānāha-caturvidhāṃ samatāṃ saṃghāya
mahāmate tathāgatā arhantaḥ samyaksaṃbuddhāḥ parṣanmadhyagatā vācaṃ niścārayanti yaduta
ahameva tena kālena tena samayena krakucchandaḥ kanakamuniḥ kāśyapaścābhavam | katamāṃ
caturvidhasamatāṃ saṃdhāya ? yaduta akṣarasamatāṃ vāksamatāṃ dharmasamatāṃ kāyasamatāṃ ca
| imāṃ mahāmate caturvidhāṃ samatāṃ saṃghāya tathāgatā arhantaḥ samyaksaṃbuddhāḥ parṣanmadhyagatā
vācaṃ niścārayanti | tatra mahāmate katamā akṣarasamatā ? yaduta yairakṣarairmama
nāma buddha iti, tairevākṣaraisteṣāṃ buddhānāṃ bhagavatāṃ tānyakṣarāṇi mahāmate nirviśiṣṭānyakṣarāṇyakṣarasvabhāvatvena
| iyaṃ mahāmate akṣarasamatā | tatra mahāmate katamā vāksamatā
tathāgatānāmarhatā samyaksaṃbuddhānām ? yaduta mamāpi catuṣṣaṣṭyākāro brahmasvararutaghoṣavāgvikalpaḥ
pravartate, teṣāmapi mahāmate tathāgatānāmarhatāṃ samyaksaṃbuddhānāmevameva
catuṣṣaṣṭyākāro brahmasvararutaghoṣo vāgvikalpaḥ pravartate'nūnānadhikā nirviśiṣṭāḥ kalaviṅkabrahmasvararutaghoṣasvabhāvena
| tatra katamā kāyasamatā ? yaduta ahaṃ ca te ca tathāgatā
arhantaḥ samyaksaṃbuddhā dharmakāyena ca rūpalakṣaṇānuvyañjanakāyena ca samā nirviśiṣṭā
anyatra vaineyavaśamupādāya | tatra tatra sattvagativiśeṣeṇa tathāgatā rūpavaicitryamādarśayanti
| tatra dharmasamatā mahāmate katamā ? yaduta te ca ahaṃ ca saptatriṃśatāṃ bodhipakṣyāṇāṃ
dharmāṇāmadhigantāraḥ | imāṃ mahāmate caturvidhāṃ samatāṃ saṃdhāya tathāgatā arhantaḥ
samyaksaṃbuddhāḥ parṣanmadhyagatā vācaṃ niścārayanti ||tatredamucyate -kāśyapaḥ krakuchandaśca
konākamunirapyaham |bhāṣāmi jinaputrāṇāṃ samatāyāṃ samudgataḥ

punarapi mahāmatirāha-yadidamuktaṃ bhagavatā-yāṃ ca rātriṃ tathāgato'bhisaṃbuddho yāṃ ca rātriṃ
parinirvāsyati, atrāntare ekamapyakṣaraṃ tathāgatena nodāhṛtam, na pravyāhariṣyati, avacanaṃ
buddhavacanamiti, tatkimidaṃ saṃdhāyoktaṃ tathāgatenārhatā samyaksaṃbuddhena avacanaṃ
buddhavacanamiti ? bhagavānāha-dharmadvayaṃ mahāmate saṃdhāya mayaitaduktam | katamaddharmadvayam
? yaduta pratyātmadharmatāṃ ca saṃdhāya paurāṇasthitidharmatāṃ ca | idaṃ mahāmate
dharmadvayaṃ saṃdhāyedamuktaṃ mayā | tatra svapratyātmadharmatānusaṃdhiḥ katamaḥ ? yattaistathāgatairadhigataṃ
tanmayāpyadhigatamanūnamanadhikaṃ svapratyātmagatigocaraṃ vāgvikalparahitamakṣaragatidvayavinirmuktam
| tatra paurāṇasthitidharmatā katamā ? yaduta paurāṇamidaṃ
mahāmate dharmatāvanme hiraṇyarajatamuktākaravanmahāmate dharmadhātusthititā-utpādādvā
tathāgatānāmanutpādādvā tathāgatānāṃ sthitaivaiṣāṃ dharmāṇāṃ dharmatā dharmasthititā dharmaniyāmatā
| paurāṇanagarapathavanmahāmate | tadyathā mahāmate kaścideva puruṣo'ṭavyāṃ paryaṭan
paurāṇaṃ nagaramanupaśyedavikalapathapraveśam | sa taṃ nagaramanupraviśet | tatra praviśya
pratiniviśya nagaraṃ nagarakriyāsukhamanubhavet | tatkiṃ manyase mahāmate api nu tena
puruṣeṇa sa panthā utpādito yena pathā taṃ nagaramanupraviṣṭo nagaravaicitryaṃ ca (anubhūtam)
? āha-no bhagavan | bhagavānāha-evameva mahāmate yanmayā taiśca tathāgatairadhigatam-sthitaivaiṣā
dharmatā dharmasthititā dharmaniyāmatā tathatā bhūtatā satyatā | ata etasmātkāraṇānmahāmate
mayedamuktam-yāṃ ca rātriṃ tathāgato'bhisaṃbuddho yāṃ ca rātriṃ parinirvāsyati,
atrāntare ekamapyakṣaraṃ tathāgatena nodāhṛtaṃ nodāhariṣyati ||tatredamucyate -yasyāṃ
ca rātryāṃ dhigamo yasyāṃ ca parinirvṛtaḥ |etasminnantare nāsti mayā kiṃcitprakāśitam

pratyātmadharmasthititāṃ saṃdhāya kathitaṃ mayā |taiśca buddhairmayā caiva na ca kiṃcidviśeṣitam

atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu me bhagavānnāstyastitvalakṣaṇaṃ
sarvadharmāṇāṃ yathā ahaṃ ca anye ca bodhisattvā mahāsattvā nāstyastitvavarjitāḥ
kṣipramanuttarāṃ samyaksaṃbodhimabhisaṃbudhyeran | bhagavānāha-tena hi mahāmate
śṛṇu, sādhu ca suṣṭhu ca manasi kuru | bhāṣiṣye'haṃ te | sādhu bhagavanniti mahāmatirbodhisattvo
mahāsattvo bhagavataḥ pratyaśrauṣīt | bhagavānetadavocat-dvayaniśrito'yaṃ mahāmate
loko yaduta astitvaniśritaśca nāstitvaniśritaśca | bhāvābhāvacchandadṛṣṭipatitaśca
aniḥśaraṇe niḥśaraṇabuddhiḥ | tatra mahāmate kathamastitvaniśrito lokaḥ ? yaduta vidyamānairhetupratyayairloka
utpadyate nāvidyamānaiḥ, vidyamānaṃ cotpadyamānamutpadyate nāvidyamānam
| sa caivaṃ bruvan mahāmate bhāvānāmastitvahetupratyayānāṃ lokasya ca hetvastivādī bhavati
| tatra mahāmate kathaṃ nāstitvaniśrito bhavati ? yaduta rāgadveṣamohābhyupagamaṃ kṛtvā
punarapi rāgadveṣamohabhāvābhāvaṃ vikalpayati | yaśca mahāmate bhāvānāmastitvaṃ nābhyupaiti
bhāvalakṣaṇaviviktatvāt, yaśca buddhaśrāvakapratyekabuddhānāṃ rāgadveṣamohānnābhyupaiti
bhāvalakṣaṇavinirmuktatvādvidyante neti | katamo'tra mahāmate vaināśiko bhavati ? mahāmatirāha-ya
eṣa bhagavan abhyupagamya rāgadveṣamohān na punarabhyupaiti | bhagavānāha-sādhu
sādhu mahāmate, sādhu khalu punastvaṃ mahāmate, yastvamevaṃ prabhāṣitaḥ | kevalaṃ mahāmate
na rāgadveṣamohabhāvābhāvādvaināśiko bhavati | buddhaśrāvakapratyekabuddhavaināśiko'pi bhavati
| tatkasya hetoḥ ? yaduta adhyātmabahirdhānupalabdhitvācca kleśānām | na hi mahāmate
rāgadveṣamohā adhyātmabahirdhopalabhyante'śarīratvāt | anabhyupagamatvācca mahāmate rāgadveṣamohābhāvānāṃ
buddhaśrāvakapratyekabuddhavaināśiko bhavati | prakṛtivimuktāste buddhaśrāvakapratyekabuddhā
bandhyabandhahetvabhāvāt | bandhye sati mahāmate bandho bhavati bandhahetuśca
| evamapi bruvan mahāmate vaināśiko bhavati | idaṃ mahāmate nāstyastitvasya lakṣaṇam
| idaṃ ca mahāmate saṃdhāyoktaṃ mayā-varaṃ khalu sumerumātrā pudgaladṛṣṭirna tveva nāstyastitvābhimānikasya
śūnyatādṛṣṭiḥ | nāstyastitvābhimāniko hi mahāmate vaināśiko bhavati
| svasāmānyalakṣaṇadṛṣṭipatitāśayaḥ svacittadṛśyamātrābhāvānna pratijānan, apratijñānādbāhyabhāvānnityadarśanātkṣaṇaparaṃparābhedabhinnāni
skandhadhātvāyatanāni saṃtatiprabandhena
vinivṛtya vinivartanta iti kalpākṣararahitāni prativikalpayan punarapi vaināśiko bhavati ||tatredamucyate
-astināstītyubhāvantau yāvaccittasya gocaraḥ |gocareṇa niruddhena samyakcittaṃ
nirudhyate

viṣaye grahaṇābhāvānnirodho na ca nāsti ca |vidyate tathatāvastu āryāṇāṃ gocaro yathā

abhūtvā yasya utpādo bhūtvā vāpi vinaśyati |pratyayaiḥ sadasaccāpi na te me śāsane sthitāḥ

na tīrthakairna buddhaiśca na mayā na ca kenacit |pratyayaiḥ sādhyate'stitvaṃ kathaṃ nāsti bhaviṣyati

kena prasādhitāstitvaṃ pratyayairyasya nāstitā |utpādavādadurdṛṣṭyā nāstyastīti vikalpyate

yasya notpadyate kiṃcinna ca kiṃcinnirudhyate |tasyāstināsti nopaiti viviktaṃ paśyato jagat

atha khalu mahāmatirbodhisattvo mahāsattvaḥ punarapi bhagavantamadhyeṣate-deśayatu me bhagavān,
deśayatu me sugataḥ, deśayatu me tathāgato'rhan samyaksaṃbuddho vadatāṃ variṣṭhaḥ siddhāntanayalakṣaṇam,
yena siddhāntanayalakṣaṇena suprativibhāgaviddhena ahaṃ ca anye ca bodhisattvā
mahāsattvāḥ siddhāntanayalakṣaṇagatiṃgatāḥ kṣipramanuttarāṃ samyaksaṃbodhimabhisaṃbhotsyante,
aparapraṇeyāśca bhaviṣyanti sarvatārkikatīrthakarāṇām | bhagavānāha-tena hi mahāmate
śṛṇu, sādhu ca suṣṭhu ca manasikuru | bhāṣiṣye'haṃ te | sādhu bhagavanniti mahāmatirbodhisattvo
mahāsattvo bhagavataḥ pratyaśrauṣīt | bhagavāṃstasyaitadavocat-dvividhaṃ mahāmate
siddhāntanayalakṣaṇaṃ sarvaśrāvakapratyekabuddhabodhisattvānāṃ yaduta siddhāntanayaśca
deśanānayaśca | tatra siddhāntanayo mahāmate yaduta pratyātmādhigamaviśeṣalakṣaṇaṃ vāgvikalpākṣararahitamanāsravadhātugatiprāpakaṃ
pratyātmagatibhūmigatisvalakṣaṇaṃ sarvatarkatīrthyamāravarjitam
| vinihatya ca tāṃstīrthyamārān pratyātmagatirvirājate | etanmahāmate siddhāntanayalakṣaṇam
| tatra deśanānayaḥ katamaḥ ? yaduta navāṅgaśāsanavicitropadeśo'nyānanyasadasatpakṣavarjitaḥ
upāyakuśalavidhipūrvakaḥ sattveṣu darśanāvatāraḥ | yadyenādhimucyate
tattasya deśayet | etanmahāmate deśanānayalakṣaṇam | atra mahāmate tvayā anyaiśca bodhisattvairmahāsattvairyogaḥ
karaṇīyaḥ ||tatredamucyate -siddhāntaśca nayaścāpi pratyātmaśāsanaṃ
ca vai |ye paśyanti vibhāgajñā na te tarkavaśaṃ gatāḥ

na bhāvo vidyate satyaṃ yathā bālairvikalpyate |abhāvena tu vai mokṣaṃ kathaṃ necchanti tārkikāḥ

utpādabhaṅgasaṃbaddhaṃ saṃskṛtaṃ pratipaśyataḥ |dṛṣṭidvayaṃ prapuṣṇanti na paśyanti viparyayāt

ekameva bhavetsatyaṃ nirvāṇaṃ manavarjitam |kadalīskandhamāyābhaṃ lokaṃ paśyedvikalpitam

rāgo na vidyate dveṣo mohaścāpi na pudgalaḥ |tṛṣṇāyā hyuditāḥ skandhā vidyante svapnasādṛśāḥ

atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu me bhagavān,
deśayatu me sugataḥ abhūtaparikalpasya lakṣaṇam | kathaṃ kiṃ kena kasya bhagavan abhūtaparikalpaḥ
pravartamānaḥ pravartate ? abhūtaparikalpo'bhūtaparikalpa iti bhagavannucyate
| katamasyaitadbhagavan dharmasyādhivacanaṃ yaduta abhūtaparikalpa iti ? kiṃ vā prativikalpayan
abhūtaparikalpo bhavati ? bhagavānāha-sādhu sādhu mahāmate | sādhu khalu punastvaṃ
mahāmate, yattvametamarthamadhyeṣitavyaṃ manyase | bahujanahitāya tvaṃ mahāmate pratipanno
bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ
ca | tena hi mahāmate śṛṇu, sādhu ca suṣṭhu ca manasikuru | bhāṣiṣye'haṃ te | sādhu
bhagavanniti mahāmatirbodhisattvo mahāsattvo bhagavataḥ pratyaśrauṣīt | bhagavāṃstasyaitadavocat-arthavividhavaicitryābhūtaparikalpābhiniveśānmahāmate
vikalpaḥ pravartamānaḥ pravartate
| nṛṇāṃ grāhyagrāhakābhiniveśābhiniviṣṭānāṃ ca mahāmate svacittadṛśyamātrānavadhāritamatīnāṃ
ca sadasaddṛṣṭipakṣapatitānāṃ ca mahāmate tīrthakaradṛṣṭiprativikalpavāsanāpratipuṣṭānāṃ
bāhyavicitrārthopalambhābhiniveśāccittacaittakalāpo vikalpasaṃśabditaḥ pravartamānaḥ
pravartate ātmātmīyābhiniveśāt | mahāmatirāhatadyadi bhagavannarthavividhavaicitryābhūtaparikalpābhiniveśānnṛṇāṃ
vikalpaḥ pravartamānaḥ pravartate sadasaddṛṣṭipakṣapatitānāṃ grāhyagrāhakatīrthakaradṛṣṭiprativikalpapuṣṭānāṃ
bāhyavicitrārthopalambhābhiniveśāccittacaittakalāpo
vikalpasaṃśabditaḥ svacittadṛśyamātrānavabodhātsantāsantavicitrabhāvābhiniveśātpravartamānaḥ
pravartate | tadyathaiva bhagavan bāhyārthavicitralakṣaṇaḥ sadasatpakṣapatitalakṣaṇo
bhāvābhāvavivikto dṛṣṭilakṣaṇavinivṛttaḥ, tathaiva bhagavan paramārthapramāṇendriyāvayavadṛṣṭāntahetulakṣaṇavinivṛttaḥ
| tatkathaṃ bhagavannekatra vicitravikalpo'bhūtārthavicitrabhāvābhiniveśaṃ
prativikalpayan pravartate, na punaḥ paramārthalakṣaṇābhiniveśaṃ prativikalpayan
pravartate vikalpaḥ ? nanu bhagavan viṣamahetuvādastava prasajyate ekatra pravartate
ekatra neti bruvataḥ, sadasatpakṣāśrayābhiniveśaśca abhūtaprativikalpadṛṣṭipravṛttiṃ
bruvato vividhamāyāṅgapuruṣavaicitryānniṣpannaikarūpavatprativikalpayan vikalpena lakṣaṇavaicitryabhāvābhāvaṃ
ca vikalpasya vinivṛtterlokāyatikadṛṣṭyāśayapatitaśca | bhagavānāha-na
hi mahāmate vikalpaḥ pravartate nivartate vā | tatkasya hetoḥ ? yaduta sadasato vikalpasyāpravṛttitvādbāhyadṛśyabhāvābhāvātsvacittadṛśyamātrāvabodhānmahāmate
vikalpo na pravartate
na nivartate | anyatra mahāmate bālānāṃ svacittavaicitryavikalpakalpitatvāt | kriyāpravṛttipūrvako
vikalpo vaicitryabhāvalakṣaṇābhiniveśātpravartata iti vadāmi | kathaṃ khalu mahāmate
bālapṛthagjanāḥ svavikalpacittamātrāvabodhādātmātmīyābhivinivṛttadṛṣṭayaḥ kāryakāraṇapratyayavinivṛttadoṣāḥ
svacittamātrāvabodhātparāvṛttacittāśrayāḥ sarvāsu bhūmiṣu kṛtavidyāstathāgatasvapratyātmagatigocaraṃ
pañcadharmasvabhāvavastudṛṣṭivikalpavinivṛttiṃ pratilabheran
? ata etasmātkāraṇānmahāmate idamucyate mayā-vikalpo'bhūtārthavaicitryādabhiniveśātpravartate,
svavikalpavaicitryārthayathābhūtārthaparijñānādvimucyata iti ||tatredamucyate -kāraṇaiḥ
pratyayaiścāpi yeṣāṃ lokaḥ pravartate |cātuṣkoṭikayā yuktā na te mannayakovidāḥ

asanna jāyate loko na sanna sadasan kvacit |pratyayaiḥ kāraṇaiścāpi yathā bālairvikalpyate

na sannāsanna sadasadyadā lokaṃ prapaśyati |tadā vyāvartate cittaṃ nairātmyaṃ cādhigacchati

anutpannāḥ sarvabhāvā yasmātpratyayasaṃbhavāḥ |kāryaṃ hi pratyayāḥ sarve na kāryājjāyate bhavaḥ

kāryānna jāyate kāryaṃ dvitvaṃ kārye prasajyate |na ca dvitvaprasaṅgena kāryādbhāvopalabhyate

ālambālambyavigataṃ yadā paśyati saṃskṛtam |niścitaṃ cittamātraṃ hi cittamātraṃ vadāmyaham

mātrā svabhāvasaṃsthānaṃ pratyayairbhāvavarjitam |niṣṭhābhāvaḥ paraṃ brahma etāṃ mātrāṃ vadāmyaham

prajñaptisatyato hyātmā dravyasanna hi vidyate |skandhānāṃ skandhatā tadvatprajñaptyā na tu
dravyataḥ

caturvidhā vai samatā lakṣaṇaṃ hetubhāvajam |nairātmyasamatā caiva caturthaṃ yogayoginām

vyāvṛttiḥ sarvadṛṣṭīnāṃ kalpyakalpanavarjitā |anupalambho hyajātiśca cittamātraṃ vadāmyaham

na bhāvaṃ nāpi cābhāvaṃ bhāvābhāvavivarjitam |tathatā cittavinirmuktaṃ cittamātraṃ vadāmyaham

tathatāśūnyatākoṭi nirvāṇaṃ dharmadhātukam |kāyaṃ manomayaṃ citraṃ cittamātraṃ vadāmyaham

vikalpavāsanābaddhaṃ vicitraṃ cittasaṃbhavam |bahirākhyāyate nṛṇāṃ cittamātraṃ hi laukikam

dṛśyaṃ na vidyate bāhyaṃ cittaṃ citraṃ hi dṛśyate |dehabhogapratiṣṭhānaṃ cittamātraṃ vadāmyaham

atha khalu mahāmatirbodhisattvo mahāsattvo bhagavantametadavocat-yatpunaretaduktaṃ bhagavatā-yathārutārthagrahaṇaṃ
na kartavyaṃ bodhisattvena mahāsattvena anyaiśceti | kathaṃ na bhagavan
bodhisattvo mahāsattvo yathārutārthagrāhī na bhavati ? kiṃ ca rutam ? ko'rthaḥ ? bhagavānāha-tena
hi mahāmate śṛṇu, sādhu ca suṣṭhu na ca manasi kuru | bhāṣiṣye'haṃ te | sādhu
bhagavanniti mahāmatirbodhisattvo mahāsattvo bhagavataḥ pratyaśrauṣīt | bhagavāṃstasyaitadavocat-tatra
rutaṃ mahāmate katamat ? yaduta vāgakṣarasaṃyogavikalpo dantahanutālujihvauṣṭhapuṭaviniḥsṛtaparasparajalpo
vikalpavāsanāhetuko rutamityucyate | tatra arthaḥ punarmahāmate
katamaḥ ? yaduta śrutacintābhāvanāmayyā prajñayā eko rahogato nirvāṇapuragāmimārgaḥ svabuddhyā
vāsanāśrayaparāvṛttipūrvakaḥ svapratyātmagatigocarabhūmisthānāntaraviśeṣārthalakṣaṇagatiṃ
pravicārayan bodhisattvo mahāsattvo'rthakuśalo bhavati ||punaraparaṃ mahāmate rūtārthakuśalo
bodhisattvo mahāsattvo rutamarthādanyannānyaditi samanupaśyati, arthaṃ ca rutāt
| yadi ca punarmahāmate artho rutādanyaḥ syāt, arutārthābhivyaktihetukaḥ syāt | sa cārtho
rutenānupraviśyate pradīpeneva dhanam | tadyathā mahāmate kaścideva puruṣaḥ pradīpaṃ gṛhītvā
dhanamavalokayet-idaṃ me dhanamevaṃvidhamasmin pradeśe iti | evameva mahāmate vāgvikalparutapradīpena
bodhisattvā mahāsattvā vāgvikalparahitāḥ svapratyātmāryagatimanupraviśanti
||punaraparaṃ mahāmate aniruddhā anutpannāḥ prakṛtiparinirvṛtāstriyānamekayānaṃ ca pañcacittasvabhāvādiṣu
yathārutārthābhiniveśaṃ pratītya abhiniveśataḥ samāropāpavādadṛṣṭipatito
bhavati | anyathā vyavasthitānanyathā prativikalpayan māyāvaicitryadarśanavikalpanavat |
tadyathā mahāmate anyathā hi māyāvaicitryaṃ draṣṭavyamanyathā pratikalpyate bālairna tvāryaiḥ
||tatredamucyate -yathārutaṃ vikalpitvā samāropenti dharmatām |te ca vai tatsamāropātpatanti
narakālaye

na hyātmā vidyate skandhaiḥ skandhāścaiva hi nātmani |na te yathā vikalpyante na ca te vai na
santi ca

astitvaṃ sarvabhāvānāṃ yathā bālairvikalpyate |yadi te bhavedyathādṛṣṭāḥ sarve syustattvadarśinaḥ

abhāvātsarvadharmāṇāṃ saṃkleśo nāsti śuddhitaḥ |na te tathā yathā dṛṣṭā na ca te vai na santi
ca

punaraparaṃ mahāmate jñānavijñānalakṣaṇaṃ te upadekṣyāmi, yena jñānavijñānalakṣaṇena suprativibhāgaviddhena
tvaṃ ca anye ca bodhisattvā mahāsattvā jñānavijñānalakṣaṇagatiṃgatāḥ kṣipramanuttarāṃ
samyaksaṃbodhimabhisaṃbhotsyante | tatra mahāmate triprakāraṃ jñānaṃ laukikaṃ
lokottaraṃ ca lokottaratamaṃ ca | tatrotpannapradhvaṃsi vijñānam | anutpannapradhvaṃsi jñānam
| punaraparaṃ mahāmate nimittānimittapatitaṃ vijñānaṃ nāstyastivaicitryalakṣaṇahetukaṃ
ca | nimittānimittavyatikrāntalakṣaṇaṃ jñānam | punaraparaṃ mahāmate upacayalakṣaṇaṃ vijñānam
| apacayalakṣaṇaṃ jñānam | tatra trividhaṃ jñānaṃ svasāmānyalakṣaṇāvadhārakaṃ ca utpādavyayāvadhārakaṃ
ca anutpādānirodhāvadhārakaṃ ca | tatra laukikaṃ jñānaṃ sadasatpakṣābhiniviṣṭānāṃ
sarvatīrthakarabālapṛthagjanānāṃ ca | tatra lokottaraṃ jñānaṃ sarvaśrāvakapratyekabuddhānāṃ
ca svasāmānyalakṣaṇapatitāśayābhiniviṣṭānām | tatra lokottaratamaṃ jñānaṃ buddhabodhisattvānāṃ
nirābhāsadharmapravicayādanirodhānutpādadarśanātsadasatpakṣavigataṃ tathāgatabhūminairātmyādhigamātpravartate
||punaraparaṃ mahāmate asaṅgalakṣaṇaṃ jñānam, viṣayavaicitryasaṅgalakṣaṇaṃ
ca vijñānam | punaraparaṃ mahāmate trisaṅgakṣayotpādayogalakṣaṇaṃ vijñānamasaṅgasvabhāvalakṣaṇaṃ
jñānam | punaraparaṃ mahāmate aprāptilakṣaṇaṃ jñānaṃ svapratyātmāryajñānagatigocaramapraveśānirgamatvādudakacandravajjale
||tatredamucyate -cittena cīyate
karma jñānena ca vidhīyate |prajñayā ca nirābhāsaṃ prabhāvaṃ cādhigacchati

cittaṃ viṣayasaṃbaddhaṃ jñānaṃ tarke pravartate |nirābhāse viśeṣe ca prajñā vai saṃpravartate

cittaṃ manaśca vijñānaṃ saṃjñāvaikalpavarjitāḥ |vikalpadharmatāṃ prāptāḥ śrāvakā na jinātmajāḥ

śānte kṣāntiviśeṣe vai jñānaṃ tāthāgataṃ śubham |saṃjāyate viśeṣārthaṃ samudācāravarjitam

prajñā hi trividhā mahyaṃ āryā yena prabhāvitā |lakṣaṇaṃ kalpyate yena yaśca bhāvān vṛṇoti ca

yānadvayavisaṃyuktā prajñā hyabhāvavarjitā |sadbhāvābhiniveśena śrāvakāṇāṃ pravartate |cittamātrāvatāreṇa
prajñā tāthāgatī matā

punaraparaṃ mahāmate navavidhā pariṇāmavādināṃ tīrthakarāṇāṃ pariṇāmadṛṣṭirbhavati yaduta saṃsthānapariṇāmo
lakṣaṇapariṇāmo hetupariṇāmo yuktipariṇāmo dṛṣṭipariṇāma utpādapariṇāmo bhāvapariṇāmaḥ
pratyayābhivyaktipariṇāmaḥ kriyābhivyaktipariṇāmaḥ | etā mahāmate nava pariṇāmadṛṣṭayaḥ,
yāḥ saṃdhāya sarvatīrthakarāḥ sadasatpakṣotpādapariṇāmavādino bhavanti||tatra
mahāmate saṃsthānapariṇāmo yaduta saṃsthānasyānyathābhāvadarśanāt, suvarṇasya bhūṣaṇavikṛtivaicitryadarśanavat
| tadyathā mahāmate suvarṇaṃ kaṭakarucakasvastyādipariṇāmena pariṇāmyamānaṃ
vicitrasaṃsthānapariṇataṃ dṛśyate | na suvarṇaṃ bhāvataḥ pariṇamati | evameva mahāmate
sarvabhāvānāṃ pariṇāmaḥ kaiścittīrthakarairvikalpyate anyaiśca kāraṇataḥ | na ca te tathā,
na cānyathā parikalpamupādāya | evaṃ sarvapariṇāmabhedo draṣṭavyo dadhikṣīramadyaphalapākavat
| tadyathā mahāmate evaṃ dadhikṣīramadyaphalādīnāmekaikasya pariṇāmo vikalpasya pariṇāmo
vikalpyate tīrthakaraiḥ, na cātra kaścitpariṇamati sadasatoḥ svacittadṛśyabāhyabhāvābhāvāt,
evameva mahāmate bālapṛthagjanānāṃ svacittavikalpabhāvanāpravṛttirdraṣṭavyā | nātra
mahāmate kaściddharmaḥ pravartate vā nivartate vā, māyāsvapnapravṛttarūpadarśanavat |
tadyathā mahāmate svapne pravṛttinivṛttī upalabhyete vandhyāputramṛtajanmavat ||tatredamucyate
-pariṇāmaṃ kālasaṃsthānaṃ bhūtabhāvendriyeṣu ca |antarābhavasaṃgrāhyo ye kalpenti na
te budhāḥ

na pratītyasamutpannaṃ lokaṃ kalpenti vai jināḥ |kiṃ tu pratyaya evedaṃ lokaṃ gandharvasaṃnibham

atha khalu mahāmatirbodhisattvo mahāsattvaḥ punarapi bhagavantaṃ sarvadharmasaṃdhyarthaparimocanārthamadhyeṣate
sma-deśayatu me bhagavān, deśayatu me tathāgato'rhan samyaksaṃbuddhaḥ
sarvadharmāṇāṃ saṃdhyasaṃdhilakṣaṇam, yena saṃdhyasaṃdhilakṣaṇena suprativibhāgābhividdhena
ahaṃ ca anye ca bodhisattvā mahāsattvāḥ sarvasaṃdhyasaṃdhyupāyakuśalā yathārutārthābhiniveśasaṃdhau
na prapateyuḥ | sarvadharmāṇāṃ saṃdhyasaṃdhikauśalena vāgakṣaraprativikalpanaṃ
ca vinihatya buddhyā sarvabuddhakṣetraparṣaccāriṇo balavaśitābhijñādhāraṇīmudrāsumudritā
vicitrairnirmāṇakiraṇairdaśaniṣṭhāpāde sunibaddhabuddhayo'nābhogacandrasūryamaṇimahābhūtacaryāgatisamāḥ
sarvabhūmiṣu svavikalpalakṣaṇavinivṛttadṛṣṭayaḥ svapnamāyādisarvadharmānudarśanādbuddhabhūmyāśrayānupraviṣṭāḥ
sarvasattvadhātuṃ yathārhattvadharmadeśanayā ākṛṣya svapnamāyādisarvadharmasadasatpakṣavarjite
bhaṅgotpādavikalparahite rutānyathāparyāyavṛttyāśrayatayā
pratiṣṭhāpayeyuḥ | bhagavānāha-sādhu sādhu mahāmate | tena hi mahāmate śṛṇu, sādhu
ca suṣṭhu ca manasikuru | bhāṣiṣye'haṃ te | sādhu bhagavanniti mahāmatirbodhisattvo mahāsattvo
bhagavataḥ pratyaśrauṣīt | bhagavāṃstasyaitadavocat-aparimito mahāmate sarvadharmāṇāṃ
yathārutārthābhiniveśasaṃdhiḥ, lakṣaṇābhiniveśasaṃdhiḥ, pratyayābhiniveśasaṃdhiḥ, bhāvābhāvābhiniveśasaṃdhiḥ,
utpādānutpādavikalpābhiniveśasaṃdhiḥ, nirodhānirodhābhiniveśaprativikalpasaṃdhiḥ,
yānāyānābhiniveśaprativikalpasaṃdhiḥ, saṃskṛtāsaṃskṛtaprativikalpābhiniveśasaṃdhiḥ,
bhūmyabhūmisvalakṣaṇavikalpābhiniveśasaṃdhiḥ, svavikalpābhisamayavikalpasaṃdhiḥ, sadasatpakṣatīrthyāśrayaprativikalpasaṃdhiḥ,
triyānaikayānābhisamayavikalpasaṃdhiḥ | ete cānye
ca mahāmate bālapṛthagjanānāṃ svavikalpasaṃdhayaḥ, yāṃ saṃdhiṃ saṃdhāya bālapṛthagjanāḥ
prativikalpayamānāḥ kauśeyakrimaya iva svavikalpadṛṣṭisaṃdhisūtreṇa ātmānaṃ parāṃśca svavikalpadṛṣṭisaṃdhisūtrarocanatayā
pariveṣṭayanti bhāvābhāvasaṃdhilakṣaṇābhiniveśābhiniviṣṭāḥ
| na cātra mahāmate kaścitsaṃdhirna saṃdhilakṣaṇaṃ viviktadarśanātsarvadharmāṇām | vikalpasyāpravṛttatvānmahāmate
bodhisattvo mahāsattvaḥ sarvadharmeṣu viviktadarśī viharati ||punaraparaṃ
mahāmate bāhyabhāvābhāvasvacittadṛśyalakṣaṇāvabodhānnirābhāsacittamātrānusāritvātsadasatoḥ
sarvabhāvavikalpasaṃdhiviviktadarśanānna saṃdhirnāsaṃdhilakṣaṇaṃ sarvadharmāṇām
| nātra kaścinmahāmate badhyate na ca mucyate, anyatra vitathapatitayā buddhyā bandhamokṣau
prajñāyete | tatkasya hetoḥ ? yaduta sadasatoḥ saṃdhyanupalabdhitvātsarvadharmāṇām ||punaraparaṃ
mahāmate trayaḥ saṃdhayo bālānāṃ pṛthagjanānāṃ yaduta rāgo dveṣo mohaśca | tṛṣṇā
ca paunarbhavikī nandīrāgasahagatā yāṃ saṃdhāya gatisaṃdhayaḥ prajāyante | tatra saṃdhisaṃdhānaṃ
sattvānāṃ gatipañcakaṃ saṃdhervyucchedānmahāmate nasaṃdhirnāsaṃdhilakṣaṇaṃ prajñāyate
| punaraparaṃ mahāmate trisaṃgatipratyayakriyāyogābhiniveśāya saṃdhiḥ | vijñānānāṃ nairantaryātpravṛttiyogenābhiniveśato
bhavasaṃdhirbhavati | trisaṃgatipratyayavyāvṛttervijñānānāṃ
vimokṣatrayānudarśanātsarvasaṃdhayo na pravartante ||tatredamucyate -abhūtaparikalpo
hi saṃdhilakṣaṇamucyate |tasya bhūtaparijñānātsaṃdhijālaṃ prasīdati

bhāvajñānarutagrāhātkauśeyakrimayo yathā |badhyante svavikalpena bālāḥ saṃdhyavipaścitaḥ

punarapi mahāmatirāha-yatpunaretaduktaṃ bhagavatā-yena yena vikalpena ye ye bhāvā vikalpyante,
na hi sa teṣāṃ svabhāvo bhavati | parikalpita evāsau | tadyadi bhagavan parikalpita evāsau
na bhāvasvabhāvalakṣaṇāvadhāraṇam, nanu te bhagavan evaṃ bruvataḥ saṃkleśavyavadānābhāvaḥ
prasajyate parikalpitasvabhāvabhāvitatvātsarvadharmāṇām | bhagavānāha-evametanmahāmate
yathā vadasi | na mahāmate yathā bālapṛthagjanairbhāvasvabhāvo vikalpyate, tathā bhavati
| parikalpita evāsau mahāmate, na bhāvasvabhāvalakṣaṇāvadhāraṇam | kiṃ tu yathā mahāmate āryairbhāvasvabhāvo'vadhāryate
āryeṇa jñānena āryeṇa darśanena āryeṇa prajñāacakṣuṣā tathā
bhāvasvabhāvo bhavati ||mahāmatirāha-tadyadi bhagavan yathā āryairāryeṇa jñānena āryeṇa darśanena
āryeṇa prajñācakṣuṣā na divyamāṃsacakṣuṣā bhāvasvabhāvo'vadhāryate tathā bhavati,
na tu yathā bālapṛthagjanairvikalpyate bhāvasvabhāvaḥ, tatkathaṃ bhagavan bālapṛthagjanānāṃ
vikalpavyāvṛttirbhaviṣyati āryabhāvavastvanavabodhāt ? na ca te bhagavan viparyastāḥ nāviparyastāḥ
| tatkasya hetoḥ ? yaduta āryavastusvabhāvānavabodhātsadasatorlakṣaṇasya vṛttidarśanāt
| āryairapi bhagavan yathā vastu vikalpyate, na tathā bhavati svalakṣaṇaviṣayāgocaratvāt
| sa teṣāmapi bhagavan bhāvasvabhāvalakṣaṇaḥ parikalpitasvabhāva eva khyāyate hetvahetuvyapadeśāt
| yaduta bhāvasvalakṣaṇadṛṣṭipatitatvādanyeṣāṃ gocaro bhavati na yathā teṣām
| ityevamanavasthā prasajyate bhagavan bhāvasvabhāvalakṣaṇānavabodhāt | na ca bhagavan parikalpitasvabhāvahetuko
bhāvasvabhāvalakṣaṇaḥ | sa ca kathaṃ parikalpena prativikalpyamāno
na tathā bhaviṣyati yathā parikalpyate ? anyadeva bhagavan prativikalpasya lakṣaṇam, anyadeva
svabhāvalakṣaṇam | visadṛśahetuke ca bhagavan vikalpasvabhāvalakṣaṇe | te ca parasparaṃ
parikalpyamāne bālapṛthagjanairna tathā bhaviṣyataḥ | kiṃ tu sattvānāṃ vikalpavyāvṛttyarthamidamucyate
| yathā prativikalpena vikalpyante tathā na vidyante ||kimidaṃ bhagavan sattvānāṃ
tvayā nāstyastitvadṛṣṭiṃ vinivārya vastusvabhāvābhiniveśena āryajñānagocaraviṣayābhiniveśānnāstitvadṛṣṭiḥ
punarnipātyate, viviktadharmopadeśābhāvaśca kriyate āryajñānasvabhāvavastudeśanayā
? bhagavānāha-na mayā mahāmate viviktadharmopadeśābhāvaḥ kriyate, na cāstitvadṛṣṭirnipātyate
āryavastusvabhāvanirdeśena | kiṃ tu utrāsapadavivarjanārthaṃ sattvānāṃ
mahāmate mayā anādikālabhāvasvabhāvalakṣaṇābhiniviṣṭānāmāryajñānavastusvabhāvābhiniveśalakṣaṇadṛṣṭyā
viviktadharmopadeśaḥ kriyate | na mayā mahāmate bhāvasvabhāvopadeśaḥ kriyate
| kiṃ tu mahāmate svayamevādhigatayāthātathyaviviktadharmavihāriṇo bhaviṣyanti | bhrānternirnimittadarśanāt
svacittadṛśyamātramavatīrya bāhyadṛśyabhāvābhāvavinivṛttadṛṣṭayo vimokṣatrayādhigatayāthātathyaviviktadharmavihāriṇo
bhaviṣyanti | bhrānternirnimittadṛṣṭayo vimokṣatrayādhigatayāthātathyamudrāsumudritā
bhāvasvabhāveṣu pratyātmādhigatayā buddhyā pratyakṣavihāriṇo
bhaviṣyanti nāstyastitvavastudṛṣṭivivarjitāḥ ||punaraparaṃ mahāmate anutpannāḥ
sarvadharmā iti bodhisattvena mahāsattvena pratijñā na karaṇīyā | tatkasya hetoḥ ? pratijñāyāḥ
sarvasvabhāvabhāvitvāttaddhetupravṛttilakṣaṇatvācca | anutpannān sarvadharmān pratijñāya
pratibruvan mahāmate bodhisattvo mahāsattvaḥ pratijñāyā hīyate | yā pratijñā-anutpannāḥ
sarvadharmā iti, sāsya pratijñā hīyate, pratijñāyāstadapekṣotpattitvāt | atha sāpi pratijñā
anutpannā sarvadharmābhyantarādanutpannalakṣaṇānutpattitvātpratijñāyāḥ, anutpannāḥ sarvadharmā
iti sa vādaḥ prahīyate | pratijñāvayavakāraṇena sadasato'nutpattiḥ pratijñāyāḥ |
sā hi mahāmate pratijñā sarvabhāvābhyantarā sadasatoranutpattilakṣaṇāt | yadi mahāmate tayā
pratijñayā anutpannayā anutpannāḥ sarvabhāvā iti pratijñāṃ kurvanti, evamapi pratijñāhāniḥ
prasajyate | pratijñāyāḥ sadasatoranutpattibhāvalakṣaṇatvātpratijñā na karaṇīyā | anutpannasvabhāvalakṣaṇā
hi mahāmate teṣāṃ pratijñā bhavati | ataste mahāmate pratijñā na karaṇīyā
| bahudoṣaduṣṭatvādavayavānāṃ parasparahetuvilakṣaṇakṛtakatvācca avayavānāṃ pratijñā na
karaṇīyā-yaduta anutpannāḥ sarvadharmāḥ | evaṃ śūnyā asvabhāvāḥ sarvadharmā iti mahāmate
bodhisattvena mahāsattvena pratijñā na karaṇīyā | kiṃ tu mahāmate bodhisattvena mahāsattvena
māyāsvapnavatsarvabhāvopadeśaḥ karaṇīyo dṛśyādṛśyalakṣaṇatvāt | dṛṣṭibuddhimohanatvācca
sarvadharmāṇāṃ māyāsvapnavadbhāvopadeśaḥ karaṇīyo'nyatra bālānāmutrāsapadavivarjanatayā
| bālāḥ pṛthagjanā hi mahāmate | nāstyastitvadṛṣṭipatitānāṃ teṣāmutrāsaḥ syānmā iti | utrāsyamānā
mahāmate dūrībhavanti mahāyānāt ||tatredamucyate -na svabhāvo na vijñaptirna vastu
na ca ālayaḥ |bālairvikalpitā hyete śavabhūtaiḥ kutārkikaiḥ

anutpannāḥ sarvadharmāḥ sarvatīrthyaprasiddhaye |na hi kasyacidutpannā bhāvā vai pratyayānvitāḥ

anutpannāḥ sarvadharmāḥ prajñayā na vikalpayet |taddhetumattvāttatsiddherbuddhisteṣāṃ prahīyate

keśoṇḍukaṃ yathā mithyā gṛhyate taimirairjanaiḥ |tathā bhāvavikalpo'yaṃ mithyā bālairvikalpyate

prajñaptimātrātribhavaṃ nāsti vastusvabhāvataḥ |prajñaptivastubhāvena kalpayiṣyanti tārkikāḥ

nimittaṃ vastu vijñaptiṃ manovispanditaṃ ca tat |atikramya tu putrā me nirvikalpāścaranti te

ajale ca jalagrāho mṛgatṛṣṇā yathā nabhe |dṛśyaṃ tathā hi bālānāmāryāṇāṃ ca viśeṣataḥ

āryāṇāṃ darśanaṃ śuddhaṃ vimokṣatrayasaṃbhavam |utpādabhaṅganirmuktaṃ nirābhāsapracāriṇām

nirābhāso hi bhāvānāmabhāve nāsti yoginām |bhāvābhāvasamatvena āryāṇāṃ jāyate phalam |kathaṃ
hyabhāvo bhāvānāṃ kurute samatāṃ katham

yadā cittaṃ na jānāti bāhyamādhyātmikaṃ calam |tadā tu kurute nāśaṃ samatācittadarśanam

punarapi mahāmatirāha-yatpunaridamuktaṃ bhagavatā-yadā tvālambyamarthaṃ nopalabhate jñānaṃ tadā
vijñaptimātravyavasthānaṃ bhavati | vijñaptergrāhyābhāvādgrāhakasyāpyagrahaṇaṃ bhavati
| tadagrahaṇānna pravartate jñānaṃ vikalpasaṃśabditam | tatkiṃ punarbhagavan bhāvānāṃ svasāmānyalakṣaṇānanyavaicitryānavabodhānnopalabhate
jñānam ? atha svasāmānyalakṣaṇavaicitryabhāvasvabhāvābhibhavānnopalabhate
jñānam | atha kuḍyakaṭavapraprākārabhūjalapavanāgnivyavahitātidūrasāmīpyānnopalabhate
jñānaṃ jñeyam | atha bālāndhavṛddhayogādindriyāṇāṃ jñeyārthaṃ
nopalabhate jñānam | tadyadi bhagavan svasāmānyalakṣaṇānanyavaicitryānavabodhānnopalabhate
jñānam, na tarhi bhagavan jñānaṃ vaktavyam | ajñānametadbhagavan yadvidyamānamarthaṃ nopalabhate
| atha svasāmānyalakṣaṇavaicitryabhāvasvabhāvābhibhavānnopalabhate jñānam, tadajñānameva
bhagavan na jñānam | jñeye sati bhagavan jñānaṃ pravartate nābhāvāt | tadyogācca
jñeyasya jñānamityucyate | atha kuḍyakaṭavapraprākārabhūjalapavanāgnivyavahitātidūrasāmīpyānnopalabhate
bālavṛddhāndhayogavadvaikalyādindriyāṇāṃ jñānaṃ nopalabhate | tadyadevaṃ nopalabhate,
na tadbhagavan jñānam | ajñānameva tadvidyamānamarthaṃ buddhivaikalyāt ||bhagavānāha-na
hi tanmahāmate evamajñānaṃ bhavati | jñānameva tanmahāmate, nājñānam | na caitatsaṃdhāyoktaṃ
mayā-yadā tvālambyamarthaṃ nopalabhate jñānaṃ tadā vijñaptimātravyavasthānaṃ bhavatīti
| kiṃ tu svacittadṛśyamātrāvabodhātsadasatorbāhyabhāvābhāvājjñānamapyarthaṃ nopalabhate
| tadanupalambhājjñānajñeyayorapravṛttiḥ | vimokṣatrayānugamājjñānasyāpyanupalabdhiḥ
| na ca tārkikā anādikālabhāvābhāvaprapañcavāsitamataya evaṃ prajānanti | te cāprajānanto
bāhyadravyasaṃsthānalakṣaṇabhāvābhāvaṃ kṛtvā vikalpasyāpravṛttiṃ cittamātratāṃ nirdekṣyanti
| ātmātmīyalakṣaṇagrāhābhiniveśābhiniviṣṭāḥ svacittadṛśyamātrānavabodhājjñānaṃ jñeyaṃ prativikalpayanti
| te ca jñānajñeyaprativikalpanayā bāhyabhāvābhāvapravicayānupalabdherucchedadṛṣṭimāśrayante
||tatredamucyate -vidyamānaṃ hi ālambyaṃ yadi jñānaṃ na paśyati |ajñānaṃ
taddhi na jñānaṃ tārkikāṇāmayaṃ nayaḥ

ananyalakṣaṇābhāvājjñānaṃ yadi na paśyati |vyavadhānadūrasāmīpyaṃ mithyājñānaṃ taducyate

bālavṛddhāndhayogācca jñānaṃ yadi na jāyate |vidyamānaṃ hi tajjñeyaṃ mithyājñānaṃ taducyate

punaraparaṃ mahāmate bālapṛthagjanā anādikālaprapañcadauṣṭhulyasvaprativikalpanā nāṭake nṛtyantaḥ
svasiddhāntanayadeśanāyāmakuśalāḥ svacittadṛśyabāhyabhāvalakṣaṇābhiniviṣṭā upāyadeśanāpāṭhamabhiniviśante,
na svasiddhāntanayaṃ cātuṣkoṭikanayaviśuddhaṃ prativibhāvayanti | mahāmatirāha-evametadbhagavan
yathā vadasi | deśayatu me bhagavān deśanāsiddhāntanayalakṣaṇaṃ
yena ahaṃ ca anye ca bodhisattvā mahāsattvā anāgate'dhvani deśanāsiddhāntanayakuśalā na
vipralabhyeran kutārkikaistīrthakaraśrāvakapratyekabuddhayānikaiḥ | bhagavānāha-yena hi mahāmate
śṛṇu, sādhu ca suṣṭhu ca manasikuru | bhāṣiṣye'haṃ te | sādhu bhagavanniti mahāmatirbodhisattvo
mahāsattvo bhagavataḥ pratyaśrauṣīt | bhagavāṃstasyaitadavocat-dviprakāro mahāmate
atītānāgatapratyutpannānāṃ tathāgatānāmarhatāṃ samyaksaṃbuddhānāṃ dharmanayo yaduta
deśanānayaśca siddhāntapratyavasthānanayaśca | tatra deśanāpāṭhanayo mahāmate yaduta vicitrasaṃbhārasūtropadeśaḥ
| yathācittādhimuktikatayā deśayanti sattvebhyaḥ | tatra siddhāntanayaḥ
punarmahāmate katamaḥ ? yena yoginaḥ svacittadṛśyavikalpavyāvṛttiṃ kurvanti yaduta ekatvānyatvobhayatvānubhayatvapakṣāpatanatācittamanomanovijñānātītaṃ
svapratyātmāryagatigocaraṃ
hetuyuktidṛṣṭilakṣaṇavinivṛttamanālīḍhaṃ sarvakutārkikaistīrthakaraśrāvakapratyekabuddhayānikairnāstyastitvāntadvayapatitaiḥ,
tamahaṃ siddhānta iti vadāmi | etanmahāmate siddhāntanayadeśanālakṣaṇaṃ
yatra tvayā ca anyaiśca bodhisattvairmahāsattvairyogaḥ karaṇīyaḥ ||tatredamucyate
-nayo hi dvividho mahyaṃ siddhānto deśanā ca vai |deśemi yā bālānāṃ siddhāntaṃ
yogināmaham

atha khalu mahāmatirbodhisattvo mahāsattvaḥ punarapi bhagavantametadavocat-uktametadbhagavaṃstathāgatenārhatā
samyaksaṃbuddhena ekasmin kāle ekasmin samaye yathā lokāyatiko vicitramantrapratibhāno
na sevitavyo na bhaktavyo na paryupāsitavyaḥ, yaṃ ca sevamānasya lokāmiṣasaṃgraho
bhavati na dharmasaṃgraha iti | kiṃ kāraṇaṃ punarbhagavatedamuktaṃ lokāyatiko vicitramantrapratibhānaḥ,
yaṃ ca sevamānasya lokāmiṣasaṃgraho bhavati na dharmasaṃgrahaḥ ? bhagavānāha-vicitramantrapratibhāno
mahāmate lokāyatiko vicitrairhetupadavyañjanairbālān vyāmohayati
na yuktiyuktaṃ nārthopasaṃhitam | atha yāvadeva yatkiṃcidbālapralāpaṃ deśayati | etena
mahāmate kāraṇena lokāyatiko vicitramantrapratibhāna ityucyate | akṣaravaicitryasauṣṭhavena
bālānākarṣati, na tattvanayapraveśena praviśati | svayaṃ sarvadharmānavabodhādantadvayapatitayā
dṛṣṭyā bālān vyāmohayati, svātmānaṃ ca kṣiṇoti | gatisaṃdhyapramuktatvātsvacittadṛśyamātrānavabodhādbāhyabhāvasvabhāvābhiniveśādvikalpasya
vyāvṛttirna bhavati | ata etasmātkāraṇānmahāmate
lokāyatiko vicitramantrapratibhāno'parimukta eva jātijarāvyādhimaraṇaśokaparidevaduḥkhadaurmanasyopāyāsādibhyo
vicitraiḥ padavyañjanairhetudṛṣṭāntopasaṃhārairbālān
vyāmohayati ||indro'pi mahāmate anekaśāstravidagdhabuddhiḥ svaśabdaśāstrapraṇetā | tacchiṣyeṇa
nāgaveśarūpadhāriṇā svarge indasabhāyāṃ pratijñāṃ kṛtvā tava vā sahasrāro ratho bhajyatāṃ
mama vā ekaikanāgabhāvasya phaṇācchedo bhavatviti | sahadharmeṇa ca nāgaveśadhāriṇā
lokāyatikaśiṣyeṇa devānāmindraṃ vijitya sahasrāraṃ rathaṃ bhaṅktvā punarapīmaṃ lokamāgataḥ
| evamidaṃ mahāmate lokāyatikavicitrahetudṛṣṭāntopanibaddhaṃ yena tiryañco'pyadhītya devāsuralokaṃ
vicitrapadavyañjanairvyāmohayati | āyavyayadṛṣṭābhiniveśenābhiniveśayati kimaṅga
punarmānuṣān | ata etasmātkāraṇānmahāmate lokāyatikaḥ parivarjitavyo duḥkhajanmahetuvāhakatvāt,
na sevitavyo na bhajitavyo na paryupāsitavyaḥ | śarīrabuddhiviṣayopalabdhimātraṃ
hi mahāmate lokāyatikairdeśyate vicitraiḥ padavyañjanaiḥ | śatasahasraṃ mahāmate lokāyatam
| kiṃ tu paścime loke paścimāyāṃ pañcāśatyāṃ bhinnasaṃhitaṃ bhaviṣyati kutarkahetudṛṣṭipraṇītatvāt
| bhinnasaṃhitaṃ bhaviṣyatyaśiṣyaparigrahāt | evadeva mahāmate lokāyataṃ bhinnasaṃhitaṃ
vicitrahetūpanibaddhaṃ tīrthakarairdeśyate svakāraṇābhiniveśābhiniviṣṭaiḥ, na svanayaḥ
| na ca mahāmate kasyacittīrthakarasya svaśāstranayaḥ | anyatra lokāyatameva anekairākāraiḥ
kāraṇamukhaśatasahasrairdeśayanti | na svanayaṃ ca na prajānanti mohohāllokāyatamidamiti
||mahāmatirāha-yadi bhagavan sarvatīrthakarā lokāyatameva vicitraiḥ padavyañjanairdṛṣṭāntopasaṃhārairdeśayanti,
na svanayaṃ svakāraṇābhiniveśābhiniviṣṭāḥ, atha kiṃ bhagavānapi
lokāyatameva deśayati āgatāgatānāṃ nānādeśasaṃnipatitānāṃ devāsuramanuṣyāṇāṃ vicitraiḥ
padavyañjanaiḥ, na svamataṃ sarvatīrthyamatopadeśābhyantaratvāt ? bhagavānāha-nāhaṃ mahāmate
lokāyataṃ deśayāmi na cāyavyayam | kiṃ tu mahāmate anāyavyayaṃ deśayāmi | tatra āyo nāma
mahāmate utpādarāśiḥ samūhāgamādutpadyate | tatra vyayo nāma mahāmate vināśaḥ | anāyavyaya
ityanutpādasyaitadadhivacanam | nāhaṃ mahāmate sarvatīrthakaravikalpābhyantaraṃ deśayāmi
| tatkasya hetoḥ ? yaduta bāhyabhāvābhāvādanabhiniveśātsvacittadṛśyamātrāvasthānāddidhāvṛttino'pravṛttervikalpasya
| nimittagocarābhāvātsvacittadṛśyamātrāvabodhanātsvacittadṛśyavikalpo
na pravartate | apravṛttivikalpasyānimittaśūnyatāpraṇihitavimokṣatrayāvatārānmukta
ityucyate ||abhijānāmyahaṃ mahāmate anyatarasmin pṛthivīpradeśe viharāmi | atha yenāhaṃ tena
lokāyatiko brāhmaṇa upasaṃkrāntaḥ | upasaṃkramya akṛtāvakāśa eva māmevamāha-sarvaṃ bho
gautama kṛtakam | tasyāhaṃ mahāmate evamāha-sarvaṃ bho brāhmaṇa yadi kṛtakam, idaṃ prathamaṃ
lokāyatam | sarvaṃ bho gautama akṛtakam | yadi brāhmaṇa sarvamakṛtakam , idaṃ dvitīyaṃ
lokāyatam | evaṃ sarvamanityaṃ sarvaṃ nityaṃ sarvamutpādyaṃ sarvamanutpādyam | idaṃ brāhmaṇa
ṣaṣṭhaṃ lokāyatam | punarapi mahāmate māmevamāha brāhmaṇo lokāyatikaḥ-sarvaṃ bho gautama
ekatvaṃ sarvamanyatvaṃ sarvamubhayatvaṃ sarvamanubhayatvaṃ sarvaṃ kāraṇādhīnaṃ vicitrahetūipapattidarśanāt
| idamapi brāhmaṇa ekādaśaṃ lokāyatam | punarapi bho gautama sarvamavyākṛtaṃ
sarvaṃ vyākṛtam, astyātmā nāstyātmā, astyayaṃ loko nāstyayaṃ lokaḥ,asti paro loko nāsti
paro lokaḥ, nāstyasti ca paro lokaḥ, asti mokṣo nāsti mokṣaḥ, sarvaṃ kṣaṇikaṃ sarvamakṣaṇikam,
ākāśamapratisaṃkhyānirodho nirvāṇaṃ bho gautama kṛtakamakṛtakam, astyantarābhavo
nāstyantarābhava iti | tasyaitaduktaṃ mahāmate mahā-yadi bho brāhmaṇa evam, idamapi brāhmaṇa
lokāyatameva bhavatīti, na madīyam | tvadīyametadbrāhmaṇa lokāyatam | ahaṃ bho brāhmaṇa
anādikālaprapañcavikalpavāsanādauṣṭhulyahetukaṃ tribhavaṃ varṇayāmi | svacittadṛśyamātrānavabodhādbrāhmaṇa
vikalpaḥ pravartate na bāhyabhāvopalambhāt | yathā tīrthakarāṇāmātmendriyārthasaṃnikarṣātrayāṇāṃ
na tathā mama | ahaṃ bhe brāhmaṇa na hetuvādī nāhetuvādī anyatra
vikalpameva grāhyagrāhakabhāvena prajñāpya pratītyasamutpādaṃ deśayāmi | na ca tvādṛśā anye
vā budhyante ātmagrāhapatitayā saṃtatyā | nirvāṇākāśanirodhānāṃ mahāmate tattvameva nopalabhyate
saṃkhyāyām, kutaḥ punaḥ kṛtakatvam ||punarapi mahāmate lokāyatiko brāhmaṇa evamāha-ajñānatṛṣṇākarmahetukamidaṃ
bho gautama tribhavam, athāhetukam ? dvayamapyetadbrāhmaṇa lokāyatam
| svasāmānyalakṣaṇapatitā bho gautama sarvabhāvāḥ | idamapi brāhmaṇa lokāyatameva
bhavati | yāvadbrāhmaṇa manovispanditaṃ bāhyārthābhiniveśavikalpasya tāvallokāyatam ||punaraparaṃ
mahāmate lokāyatiko brāhmaṇo māmetadavocat-asti bho gautama kiṃcidyanna lokāyatam
? madīyameva bho gautama sarvatīrthakaraiḥ prasiddhaṃ vicitraiḥ padavyañjanairhetudṛṣṭāntopasaṃhārairdeśyate
| asti bho brāhmaṇa yanna tvadīyaṃ na ca na prasiddhaṃ deśyate na ca na
vicitraiḥ padavyañjanairna ca nārthopasaṃhitameva | kiṃ tadalokāyataṃ yanna prasiddhaṃ deśyate
ca ? asti ca bho brāhmaṇa alokāyataṃ yatra sarvatīrthakarāṇāṃ tava ca buddhirna gāhate
bāhyabhāvādasadbhūtavikalpaprapañcābhiniviṣṭānām | yaduta vikalpasyāpravṛttiḥ sadasataḥ
svacittadṛśyamātrāvabodhādvikalpo na pravartate | bāhyaviṣayagrahaṇābhāvādvikalpaḥ svasthāne'vatiṣṭhate
dṛśyate | tenedamalokāyataṃ madīyaṃ na ca tvadīyam | svasthāne'vatiṣṭhata
iti na pravartata ityarthaḥ | anutpattivikalpasyāpravṛttirityucyate | evamidaṃ bho brāhmaṇa
yanna lokāyatam | saṃkṣepato brāhmaṇa yatra vijñānasyāgatirgatiścyutirupapattiḥ prārthanābhiniveśābhiṣvaṅgo
darśanaṃ dṛṣṭiḥ sthānaṃ parāmṛṣṭirvicitralakṣaṇābhiniveśaḥ saṃgatiḥ sattvānāṃ
tṛṣṇāyāḥ kāraṇābhiniveśaśca | etadbho brāhmaṇa tvadīyaṃ lokāyataṃ na madīyam | evamahaṃ
mahāmate pṛṣṭo lokāyatikena brāhmaṇenāgatya | sa ca mayaivaṃ visarjitastūṣṇībhāvena
prakrāntaḥ ||atha khalu kṛṣṇapakṣiko nāgarājo brāhmaṇarūpeṇāgatya bhagavantametadavocat-tena
hi gautama paraloka eva na saṃvidyate | tena hi māṇava kutastvamāgataḥ ? ihāhaṃ gautama
śvetadvīpādāgataḥ | sa eva brāhmaṇa paro lokaḥ | atha māṇavo niṣpratibhāno nigṛhīto'ntarhito'pṛṣṭvaiva
māṃ svanayapratyavasthānakathāṃ cintayan śākyaputro mannayabahirdhā varāko'pravṛttilakṣaṇahetuvādī
svavikalpadṛśyalakṣaṇāvabodhādvikalpasyāpravṛttiṃ varṇayati | tvaṃ
caitarhi mahāmate māṃ pṛcchasi-kiṃ kāraṇaṃ lokāyatikavicitramantrapratibhānaṃ sevyamānasyāmiṣasaṃgraho
bhavati na dharmasaṃgraha iti | mahāmatirāha-atha dharmāmiṣamiti bhagavan kaḥ
padārthaḥ ? bhagavānāha-sādhu sādhu mahāmate | padārthadvayaṃ prati mīmāṃsā pravṛttā anāgatāṃ
janatāṃ samālokya | tena hi mahāmate śṛṇu, sādhu ca suṣṭhu ca manasi kuru | bhāṣiṣye'haṃ
te | sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt ||bhagavāṃstasyaitadavocat-tatra
āmiṣaṃ mahāmate katamat ? yaduta āmiṣamāmṛśamākarṣaṇaṃ nirmṛṣaṃ
parāmṛṣṭiḥ svādo bāhyaviṣayābhiniveśo'ntadvayapraveśaḥ | kudṛṣṭyā punaḥ skandhaprādurbhāvo
jātijarāvyādhimaraṇaśokaparidevaduḥkhadaurmanasyopāyāsapravṛttistṛṣṇāyāḥ paunarbhavikyā
ādiṃ kṛtvā | āmiṣamidamityucyate mayā ca anyaiśca buddhairbhagavadbhiḥ | eṣa mahāmate āmiṣasaṃgraho
na dharmasaṃgraho yaṃ lokāyatikaṃ sevamāno labhate lokāyatam ||tatra mahāmate dharmasaṃgrahaḥ
katamaḥ ? yaduta svacittadharmanairātmyadvayāva-bodhāddharmapudgalanairātmyalakṣaṇadarśanādvikalpasyāpravṛttiḥ,
bhūmyuttaroparijñānāccittamanomanovijñānavyāvṛttiḥ, sarvabuddhajñānābhiṣekagatiḥ
anadhiṣṭhāpadaparigrahaḥ sarvadharmānābhogavaśavartitā dharma
ityucyate, sarvadṛṣṭiprapañcavikalpabhāvāntadvayāpatanatayā | prāyeṇa hi mahāmate tīrthakaravādo
bālānantadvaye pātayati na tu viduṣām, yaduta ucchede ca śāśvate ca | ahetuvādaparigrahācchāśvatadṛṣṭirbhavati,
kāraṇavināśahetvabhāvāducchedadṛṣṭirbhavati | kiṃ tu utpādasthitibhaṅgadarśanāddharma
ityevaṃ vadāmi | eṣa mahāmate dharmāmiṣanirṇayaḥ, yatra tvayā anyaiśca
bodhisattvairmahāsattvaiḥ śikṣitavyam ||tatredamucyate -saṃgrahaiśca dametsattvān śīlena
ca vaśīkaret |prajñayā nāśayeddṛṣṭiṃ vimokṣaiśca vivardhayet

lokāyatamidaṃ sarvaṃ yattīrthyairdeśyate mṛṣā |kāryakāraṇasaddṛṣṭyā svasiddhānto na vidyate

ahamekaḥ svasiddhāntaṃ kāryakāraṇavarjitam |deśemi śiṣyavargasya lokāyatavivarjitam

cittamātraṃ na dṛśyo'sti dvidhā cittaṃ hi dṛśyate |grāhyagrāhakabhāvena śāśvatocchedavarjitam

yāvatpravartate cittaṃ tāvallokāyataṃ bhavet |apravṛttirvikalpasya svacittaṃ paśyate jagat

āyaṃ kāryārthanirvṛttiṃ vyayaṃ kāryasya darśanam |āyavyayaparijñānādvikalpo na pravartate

nityamanityaṃ kṛtakamakṛtakaṃ parāparam |evamādyāni sarvāṇi lokāyatanayaṃ bhavet

atha khalu mahāmatirbodhisattvo mahāsattvaḥ punarapi bhagavantametadavocat-nirvāṇaṃ nirvāṇamiti
bhagavannucyate | kasyaitadadhivacanaṃ yaduta nirvāṇamiti yatsarvatīrthakarairvikalpyate
? bhagavānāha-tena hi mahāmate śṛṇu, sādhu va suṣṭhu ca manasikuru | bhāṣiṣye'haṃ te |
yathā tīrthakarā nirvāṇaṃ vikalpayanti, na ca bhavati teṣāṃ vikalpānurupaṃ nirvāṇam | sādhu
bhagavanniti mahāmatirbodhisattvo mahāsattvo bhagavataḥ pratyaśrauṣīt | bhagavāṃstasyaitadavocat-tatra
kecittāvanmahāmate tīrthakarāḥ skandhadhātvāyatananirodhādviṣayavairāgyānnivaidharmyādarśanāccittacaittakalāpo
na pravartate | atītānāgatapratyutpannaviṣayānanusmaraṇāddīpabījānalavadupādānoparamādapravṛttirvikalpasyeti
varṇayanti | atasteṣāṃ tatra nirvāṇabuddhirbhavati
| na ca mahāmate vināśadṛṣṭyā nirvāyate ||anye punardeśāntarasthānagamanaṃ
mokṣa iti varṇayanti viṣayavikalpoparamādiṣu pavanavat | anye punarvarṇayanti tīrthakarāḥ
buddhiboddhavyadarśanavināśānmokṣa iti | anye vikalpasyāpravṛtternityānityadarśanānmokṣaṃ
kalpayanti | anye punarvarṇayanti vividhanimittavikalpo duḥkhajanmavāhaka iti svacittadṛśyamātrākuśalāḥ
| nimittabhayabhītā nimittadarśanātsukhābhilāṣanimitte nirvāṇabuddhayo bhavanti
| anye punaradhyātmabāhyānāṃ sarvadharmāṇāṃ svasāmānyalakṣaṇāvabodhādavināśato'tītānāgatapratyutpannabhāvāstitayā
nirvāṇaṃ kalpayanti | anye punarātmasattvajīvapoṣapuruṣapudgalasarvadharmāvināśataśca
nirvāṇaṃ kalpayati | anye punarmahāmate tīrthakarā durvidagdhabuddhayaḥ
prakṛtipuruṣāntaradarśanādguṇapariṇāmakartṛtvācca nirvāṇaṃ kalpayanti | anye puṇyāpuṇyaparikṣayāt
| anye kleśakṣayājjñānena ca | anye īśvarasvatantrakartṛtvadarśanājjagato nirvāṇaṃ
kalpayanti | anye anyonyapravṛtto'yaṃ saṃbhavo jagata iti na kāraṇataḥ | sa ca kāraṇābhiniveśa
eva, na cāvabudhyante mohāt, tadanavabodhānnirvāṇaṃ kalpayanti | anye punarmahāmate
tīrthakarāḥ satyamārgādhigamānnirvāṇaṃ kalpayanti | anye guṇaguṇinorabhisaṃbaddhādekatvānyatvobhayatvānubhayatvadarśanānnirvāṇabuddhayo
bhavanti| anye svabhāvataḥ pravṛttito
mayūravaicitryavividharatnākarakaṇṭakataikṣṇyavadbhāvānāṃ svabhāvaṃ dṛṣṭvā nirvāṇaṃ vikalpayanti
| anye punarmahāmate pañcaviṃśatitattvāvabodhāt, anye prajāpālena ṣāḍguṇyopadeśagrahaṇānnirvāṇaṃ
kalpayanti | anye kālakartṛdarśanātkālāyattā lokapravṛttiriti tadavabodhānnirvāṇaṃ
kalpayanti | anye punarmahāmate bhavena, anye'bhavena, anye bhavābhavaparijñayā, anye
bhavanirvāṇāviśeṣadarśanena nirvāṇaṃ kalpayanti | anye punarmahāmate varṇayanti sarvajñasiṃhanādanādino
yathā svacittadṛśyamātrāvabodhādbāhyabhāvābhāvānabhiniveśāccātuṣkoṭikarahitād
yathābhūtāvasthānadarśanātsvacittadṛśyavikalpasyāntadvayāpatanatayā grāhyagrāhakānupalabdheḥ
sarvapramāṇāgrahaṇāpravṛttidarśanāttattvasya vyāmohakatvādagrahaṇaṃ tattvasya, tadvyudāsātsvapratyātmāryadharmādhigamānnairātmyadvayāvabodhātkleśadvayavinivṛtterāvaraṇa-dvayaviśuddhatvādbhūmyuttarottaratathāgatabhūmimāyādiviśvasamādhicittamanomanovijñānavyāvṛtternirvāṇaṃ
kalpayanti | evamanyānyapi yāni tārkikaiḥ kutīrthyapraṇītāni tānyayuktiyuktāni
vidvadbhiḥ parivarjitāni | sarve'pyete mahāmate antadvayapatitayā saṃtatyā nirvāṇaṃ kalpayanti
| evamādibhirvikalpairmahāmate sarvatīrthakarairnirvāṇaṃ parikalpyate | na cātra kaścitpravartate
vā nivartate vā | ekaikasya mahāmate tīrthakarasya nirvāṇaṃ tatsvaśāstramatibuddhyā
parīkṣyamāṇaṃ vyabhicarati | tathā na tiṣṭhate yathā tairvikalpyate | manasa āgatigativispandanānnāsti
kasyacinnirvāṇam | atra tvayā mahāmate śikṣitvā anyaiśca bodhisattvairmahāsattvaiḥ
sarvatīrthakaranirvāṇadṛṣṭirvyāvartanīyā ||tatredamucyate-nirvāṇadṛṣṭayastīrthyā
vikalpenti pṛthakpṛthak |kalpanāmātramevaiṣāṃ mokṣopāyo na vidyate

bandhyabandhananirmuktā upāyaiśca vivarjitāḥ |tīrthyā mokṣaṃ vikalpenti na ca mokṣo hi vidyate

anekabhedabhinno hi tīrthyānāṃ dṛśyate nayaḥ |atasteṣāṃ na mokṣo'sti kasmānmūḍhairvikalpyate

kāryakāraṇadurduṣṭyā tīrthyāḥ sarve vimohitāḥ |atasteṣāṃ na mokṣo'sti sadasatpakṣavādinām

jalpaprapañcābhiratā hi bālā-stattve na kurvanti matiṃ viśālām |jalpo hi traidhātukaduḥkhayoni-stattvaṃ
hi duḥkhasya vināśahetuḥ

yathā hi darpaṇe rūpaṃ dṛśyate na ca vidyate |vāsanādarpaṇe cittaṃ dvidhā dṛśyati bāliśaiḥ

cittadṛśyāparijñānādvikalpo jāyate dvidhā |cittadṛśyaparijñānādvikalpo na pravartate

cittameva bhaveccitraṃ lakṣyalakṣaṇavarjitam |dṛśyākāraṃ na dṛśyo'sti yathā bālairvikalpyate

vikalpamātraṃ tribhavaṃ bāhyamarthaṃ na vidyate |vikalpaṃ dṛśyate citraṃ na ca bālairvibhāvyate

sūtre sūtre vikalpoktaṃ saṃjñānāmāntareṇa ca |abhidhānavinirmuktamabhidheyaṃ na lakṣyate

atha khalu mahāmatirbodhisattvo mahāsattvo bhagavantametadavocat-deśayatu me bhagavāṃstathāgato'rhan
samyaksaṃbuddhaḥ svabuddhabuddhatām, yena ahaṃ ca anye ca bodhisattvā mahāsattvāstathāgatasvakuśalāḥ
svamātmānaṃ parāṃścāvabodhayeyuḥ | bhagavānāha-tena hi mahāmate tvameva
paripṛccha | yathā te kṣamate, tathā visarjayiṣyāmi | mahāmatirāha-kiṃ punarbhagavan tathāgato'rhan
samyaksaṃbuddho'kṛtakaḥ kṛtakaḥ kāryaṃ kāraṇaṃ lakṣyaṃ lakṣaṇamabhidhānamabhidheyaṃ
buddhirboddhavyaḥ, evamādyaiḥ padaniruktaiḥ kiṃ bhagavānanyo'nanyaḥ ?bhagavānāha-na
mahāmate tathāgato'rhan samyaksaṃbuddha evamādyaiḥ padaniruktairakṛtako na kṛtakaṃ na kāryaṃ
na kāraṇam | tatkasya hetoḥ ? yaduta ubhayadoṣaprasaṅgāt | yadi hi mahāmate tathāgataḥ
kṛtakaḥ syāt, anityatvaṃ syāt | anityatvātsarvaṃ hi kāryaṃ tathāgataḥ syāt | aniṣṭaṃ caitanmama
ca anyeṣāṃ ca tathāgatānām | athākṛtakaḥ syāt, alabdhātmakatvātsamudāgatasaṃbhāravaiyarthyaṃ
syāt, śaśaviṣāṇavadvandhyāputratulyaśca syādakṛtakatvāt | yacca mahāmate na kāryaṃ
na kāraṇaṃ tanna sannāsat | yacca na sannāsat, taccātuṣkoṭikabāhyam | cātuṣkoṭikaṃ ca mahāmate
lokavyavahāraḥ | yacca cātuṣkoṭikabāhyaṃ tadvāgmātraṃ prasajyate vandhyāputravat |
vandhyāputro hi mahāmate vāgmātraṃ na cātuṣkoṭikapatitaḥ | apatitatvādapramāṇaṃ viduṣām |
evaṃ sarvatathāgatapadārthā vidvadbhiḥ pratyavagantavyāḥ | yadapyuktaṃ mayā nirātmānaḥ sarvadharmā
iti, tasyāpyarthaṃ niboddhavyaṃ mahāmate | nirātmabhāvo mahāmate nairātmyam | svātmanā
sarvadharmā vidyante na parātmanā gośvavat | tadyathā mahāmate na gobhāvo'śvātmako na
cāśvabhāvo gavātmakaḥ, na sannāsat, na ca tau svalakṣaṇato na, vidyete eva tau svalakṣaṇataḥ,
evameva mahāmate sarvadharmā na ca svalakṣaṇena na saṃvidyante | vidyanta eva | tena
ca bālapṛthagjanairnirātmārthatā avabudhyate vikalpamupādāya, na tvavikalpam | evaṃ śūnyānutpādāsvābhāvyaṃ
sarvadharmaṇāṃ pratyavagantavyam | evaṃ skandhebhyo nānyo nānanyastathāgataḥ
| yadyananyaḥ skandhebhyaḥ syāt, anityaḥ syāt kṛtatvātskandhānām | athānyaḥ syāt, dvaye
satyanyathā bhavati goviṣāṇavat ||tatra sādṛśyadarśanādananyatvaṃ hrasvadīrghadarśanādanyatvaṃ
sarvabhāvānām | dakṣiṇaṃ hi mahāmate goviṣāṇaṃ vāmasyānyadbhavati, vāmamapi dakṣiṇasya
| evaṃ hrasvadīrghatvayoḥ parasparataḥ | evaṃ varṇavaicitryataśca | ataścāparasparato'nyaḥ
| na cānyastathāgataḥ skandhadhātvāyanebhyaḥ | evaṃ vimokṣāttathāgato nānyo nānanyaḥ
| tathāgata eva mokṣaśabdena deśyate | yadi anyaḥ syānmokṣāttathāgataḥ, rūpalakṣaṇayuktaḥ
syāt | rūpalakṣaṇayuktatvādanityaḥ syāt | athānanyaḥ syāt, prāptilakṣaṇavibhāgo na syādyoginām
| dṛṣṭaśca mahāmate vibhāgo yogibhiḥ | ato nānyo nānanyaḥ | evaṃ jñānaṃ jñeyānnānyannānanyat
| yaddhi mahāmate na nityaṃ nānityaṃ na kāryaṃ na kāraṇaṃ na saṃskṛtaṃ nāsaṃskṛtaṃ
na buddhirna boddhavyaṃ na lakṣyaṃ na lakṣaṇaṃ na skandhā na skandhebhyo'nyat nābhidheyaṃ
nābhidhānaṃ naikatvānyatvobhayatvānubhayatvasaṃbaddham, tatsarvapramāṇavinivṛttam | yatsarvapramāṇavinivṛttaṃ
tadvāṅbhātraṃ saṃpadyate | yadvāṅbhātraṃ tadanutpannam | yadanutpannaṃ
tadaniruddham | yadaniruddhaṃ tadākāśasamam | ākāśaṃ ca mahāmate na kāryaṃ na kāraṇam |
yacca na kāryaṃ na kāraṇaṃ tannirālambyam | yannirālambyaṃ tatsarvaprapañcātītam | yatsarvaprapañcātītaṃ
sa tathāgataḥ | etaddhi mahāmate samyaksaṃbuddhatvam | eṣā sā buddhabuddhatā
sarvapramāṇendriyavinivṛttā ||tatredamucyate -pramāṇendriyanirmuktaṃ na kāryaṃ nāpi kāraṇam
|buddhiboddhavyarahitaṃ lakṣyalakṣaṇavarjitam

skandhān pratītya saṃbuddho na dṛṣṭaḥ kenacitkvacit |yo na dṛṣṭaḥ kvacitkenacitkathaṃ tasya
vibhāvanā

na kṛtako nākṛtako na kāryaṃ nāpi kāraṇam |na ca skandhā na cāskandhā na cāpyanyatra saṃkarāt

na hi yo yena bhāvena kalpyamāno na dṛśyate |na taṃ nāstyeva gantavyaṃ dharmāṇāmeva dharmatā

astitvapūrvakaṃ nāsti asti nāstitvapūrvakam |ato nāsti na gantavyamastitvaṃ na ca kalpayet

ātmanairātmyasaṃmūḍhāddhoṣamātrāvalambinaḥ |antadvayanimagnāste naṣṭā nāśenti bāliśān

sarvadoṣavinirmuktaṃ yadā paśyanti mannayam |tadā samyakprapaśyanti na te dūṣenti nāyakān

atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān,
deśayatu sugataḥ, yaddeśanāpāṭhe bhagavatā anirodhānutpādagrahaṇaṃ kṛtam | uktaṃ ca tvayā
yathā tathāgatasyaitadadhivacanamanirodhānutpāda iti | tatkimayaṃ bhagavan abhāvo'nirodhānutpādaḥ,
uta tathāgatasyaitatparyāyāntaram ? yadbhagavānevamāha-aniruddhā anutpannāśca
bhagavatā sarvadharmā deśyante sadasatpakṣādarśanāt | yadyanutpannāḥ sarvadharmā iti bhagavan
dharmagrahaṇaṃ na prāpnoti, ajātatvātsarvadharmāṇām | atha paryāyāntarametatkasyaciddharmasya,
taducyatāṃ bhagavan | bhagavānāha-tena hi mahāmate śṛṇu, sādhu ca suṣṭhu ca manasikuru
| bhāṣiṣye'haṃ te | sādhu bhagavanniti mahāmatirbodhisattvo mahāsattvo bhagavataḥ
pratyaśrauṣīt | bhagavāṃstasyaitadavocat-na hi mahāmate abhāvastathāgato na ca sarvadharmāṇāmanirodhānutpādagrahaṇam
| na pratyayo'pekṣitavyo na ca nirarthakamanutpādagrahaṇaṃ kriyate
mayā | kiṃ tu mahāmate manomayadharmakāyasya tathāgatasyaitadadhivacanaṃ yatra sarvatīrthakaraśrāvakapratyekabuddhasaptabhūmipratiṣṭhitānāṃ
ca bodhisattvānāmaviṣayaḥ | so'nutpādastathāgatasya
| etanmahāmate paryāyavacanam | tadyathā mahāmate indraḥ śakraḥ puraṃdaraḥ,
hasyaḥ karaḥ pāṇiḥ, tanurdehaṃ śarīram, pṛthivī bhūmirvasuṃdharā, khamākāśaṃ gaganam | ityevamādyānāṃ
bhāvānāmekaikasya bhāvasya bahavaḥ paryāyavācakāḥ śabdā bhavanti vikalpitāḥ
| na caiṣāṃ nāmabahutvādbhāvabahutvaṃ vikalpyate | na ca svabhāvo na bhavati | evaṃ mahāmate
ahamapi sahāyāṃ lokadhātau tribhirnāmāsaṃkhyeyaśatasahasrairbālānāṃ śravaṇāvabhāsamāgacchāmi
| taiścābhilapanti mām, na ca prajānanti tathāgatasyaite nāmaparyāyā iti | tatra kecinmahāmate
tathāgatamiti māṃ saṃprajānanti | kecitsvayaṃbhuvamiti | nāyakaṃ vināyakaṃ pariṇāyakaṃ
buddhamṛṣiṃ vṛṣabhaṃ brahmāṇaṃ viṣṇumīśvaraṃ pradhānaṃ kapilaṃ bhūtāntamariṣṭaneminaṃ
somaṃ bhāskaraṃ rāmaṃ vyāsaṃ śukamindraṃ baliṃ varuṇamiti caike saṃjānanti | apare anirodhānutpādaṃ
śūnyatāṃ tathatāṃ satyatāṃ bhūtatāṃ bhūtakoṭiṃ dharmadhātuṃ nirvāṇaṃ nityaṃ
samatāmadvayamanirodhamanimittaṃ pratyayaṃ buddhahetūpadeśaṃ vimokṣaṃ mārgasatyāni sarvajñaṃ
jinaṃ manomayamiti caike saṃjānanti | evamādibhirmahāmate paripūrṇaṃ tribhirnāmāsaṃkhyeyaśatasahasrairanūnairanadhikairihānyeṣu
ca lokadhātuṣu māṃ janāḥ saṃjānante udakacandra ivāpraviṣṭanirgatam
| na ca bālā avabudhyante dvayāntapatitayā saṃtatyā | atha ca satkurvanti
gurukurvanti mānayanti pūjayanti ca māṃ padārthaniruktyakuśalā abhinnasaṃjñāḥ, na svanayaṃ
prajānantiṃ deśanārutapāṭhābhiniviṣṭāḥ | anirodhānutpādamabhāvaṃ kalpayiṣyanti na ca tathāgatanāmapadaparyāyāntaramindraśakrapuraṃdaraṃ
na svanayapratyavasthānapāṭhamadhimokṣanti,
yathārutārthapāṭhānusāritvātsarvadharmāṇām | evaṃ ca mahāmate vakṣyanti te mohapuruṣāḥ-yathāruta
evārthaḥ, ananyo'rtho rutāditi | tatkasya hetoḥ ? yaduta arthasyāśarīratvādrutādanyo'rtho
na bhavati | kiṃ tu rutamevārtha iti rutasvabhāvāparijñānādavidagdhabuddhayaḥ |
na tvevaṃ jñāsyanti mahāmate yathā rutamutpannapradhvaṃsi, artho'nutpannapradhvaṃsī | rutaṃ
mahāmate akṣarapatitam, artho'nakṣarapatitaḥ | bhāvābhāvavivarjitatvādajanmāśarīram | na
ca mahāmate tathāgatā akṣarapatitaṃ dharmaṃ deśayanti | akṣarāṇāṃ sadasato'nupalabdheḥ |
anyatra akṣarapatitāśayaḥ punarmahāmate yo'kṣarapatitaṃ dharmaṃ deśayati, sa ca pralapati,
nirakṣaratvāddharmasya | ata etasmātkāraṇānmahāmate uktaṃ deśanāpāṭhe mayā anyaiśca buddhabodhisattvaiḥ
yathaikamapyakṣaraṃ tathāgatā nodāharanti na pratyāharantīti | tatkasya hetoḥ
? yaduta anakṣaratvāddharmāṇām | na ca nārthopasaṃhitamudāharanti | udāharantyeva vikalpamupādāya
| anupādānānmahāmate sarvadharmāṇāṃ śāsanalopaḥ syāt | śāsanānāṃ lopācca buddhapratyekabuddhaśrāvakabodhisattvānāmabhāvaḥ
syāt | tadabhāvātkiṃ kasya deśyeta ? ata etasmātkāraṇānmahāmate
bodhisattvena mahāsattvena deśanāpāṭharutānabhiniviṣṭena bhavitavyam | sa
vyabhicārī mahāmate deśanāpāṭhaḥ | sattvāśayapravṛttatvānnānādhimuktikānāṃ sattvānāṃ dharmadeśanā
kriyate cittamanomanovijñānavyāvṛttyarthaṃ mayā anyaiśca tathāgatairarhadbhiḥ samyaksaṃbuddhaiḥ,
na svapratyātmāryajñānādhigamapratyavasthānāt sarvadharmanirābhāasasvacittadṛśyamātrāvabodhāddvidhāvikalpasya
vyāvṛttitaḥ | arthapratiśaraṇena mahāmate bodhisattvena
mahāsattvena bhavitavyaṃ na vyañjanapratiśaraṇena | vyañjanānusārī mahāmate kulaputro vā
kuladuhitā vā svātmānaṃ ca nāśayati, parārthāṃśca nāvabodhayati | kudṛṣṭipatitayā saṃtatyā
svapakṣaṃ vibhrāmyate kutīrthakaiḥ sarvadharmabhūmisvalakṣaṇākuśalaiḥ padaniruktyanabhijñaiḥ
||atha sarvadharmabhūmisvalakṣaṇakuśalā bhavanti padaparyāyaniruktigatiṃgatā bhāvārthayuktikuśalāḥ
| tataḥ svātmānaṃ ca samyaganimittasukhena prīṇayanti, parāṃśca samyaṅmahāyāne
pratiṣṭhāpayanti | mahāyāne ca mahāmate samyakparigṛhyamāṇe buddhaśrāvakapratyekabuddhabodhisattvānāṃ
parigrahaḥ kṛto bhavati | buddhabodhisattvaśrāvakapratyekabuddhaparigrahātsarvasattvaparigrahaḥ
kṛto bhavati | sarvasattvaparigrahātsaddharmaparigrahaḥ kṛto bhavati
| saddharmaparigrahācca mahāmate buddhavaṃśasyānupacchedaḥ kṛto bhavati | buddhavaṃśasyānupacchedādāyatanaviśeṣapratilambhāḥ
prajñāyante | atasteṣu viśiṣṭāyatanapratilambheṣu bodhisattvā
mahāsattvā upapattiṃ parigṛhya mahāyāne pratiṣṭhāpanatayā daśavaśitāvicitrarūpaveśadhāriṇo
bhūtvā sattvaviśeṣānuśayalakṣaṇagatibhūtāstathātvāya dharmaṃ deśayanti ||tatra tathātvamananyathātvaṃ
tattvam | anāyūhāniryūhalakṣaṇaṃ sarvaprapañcopaśamaṃ tattvamityucyate
| tena na mahāmate kulaputreṇa vā kuladuhitrā vā yathārutārthābhiniveśakuśalena bhavitavyam
| nirakṣaratvāttattvasya | na cāṅguliprekṣakeṇa bhavitavyam | tadyathā mahāmate aṅgulyā
kaścitkasyacitkiṃcidādarśayet | sa cāṅgulyagrameva pratiseradvīkṣitum | evameva mahāmate
bālajātīyā iva bālapṛthagjanavargā yathārutāṅgulyagrābhiniveśābhiniviṣṭā eva kālaṃ kariṣyanti,
na yathārutāṅgulyagrārthaṃ hitvā paramārthamāgamiṣyanti | tadyathā mahāmate annaṃ bhojyaṃ
bālānāṃ ca kaścidanabhisaṃskṛtaṃ paribhoktum | atha kaścidanabhisaṃskṛtaṃ paribhuñjīta,
sa unmatta iti vikalpyeta anupūrvasaṃskārānavabodhādannasya, evameva mahāmate anutpādo'nirodho
nānabhisaṃskṛtaḥ śobhate | avaśyamevātrābhisaṃskāreṇa bhavitavyam, na cātmānamaṅgulyagragrahaṇārthadarśanavat
| ata etena kāraṇena mahāmate arthābhiyogaḥ karaṇīyaḥ | artho
mahāmate vivikto nirvāṇahetuḥ | rutaṃ vikalpasaṃbaddhaṃ saṃsārāvāhakam | arthaśca mahāmate
bahuśrutānāṃ sakāśāllabhyate | bāhuśrutyaṃ ca nāma mahāmate yaduta arthakauśalyaṃ na rutakauśalyam
| tatrārthakauśalyaṃ yatsarvatīrthakaravādāsaṃsṛṣṭaṃ darśanam | yathā svayaṃ ca
na patati parāṃśca na pātayati | evaṃ satyarthe mahāmate bāhuśrutyaṃ bhavati | tasmādarthakāmena
te sevanīyāḥ | ato viparītā ye yathārutārthābhiniviṣṭāste varjanīyāstattvānveṣiṇā
||punaraparaṃ mahāmatirbuddhādhiṣṭhānādhiṣṭhita evamāha-na bhagavatā anirodhānutpādadarśanena
kiṃcidviśiṣyate | tatkasya hetoḥ ? sarvatīrthakarāṇāmapi bhagavan kāraṇānyanutpannānyaniruddhāni
| tavāpi bhagavan ākāśamapratisaṃkhyānirodho nirvāṇadhātuścānirodho'nutpannaḥ |
tīrthakarā api bhagavan kāraṇapratyayahetukīṃ jagata utpattiṃ varṇayanti | bhagavānapi ajñānatṛṣṇākarmavikalpapratyayebhyo
jagata utpattiṃ varṇayati | tasyaiva kāraṇasya saṃjñāntaraviśeṣamutpādya
pratyayā iti | evaṃ bāhyaiḥ pratyayairbāhyānām | te ca tvaṃ ca bhāvānāmutpattaye
| ato nirviśiṣṭo'yaṃ bhagavan vādastīrthakaravādena bhavati | aṇupradhāneśvaraprajāpatiprabhṛtayo
navadravyasahitā aniruddhā anutpannāḥ | tavāpi bhagavan sarvabhāvā anutpannāniruddhāḥ
sadasato'nupalabdheḥ | bhūtāvināśācca svalakṣaṇaṃ notpadyate, na nirudhyate |
yāṃ tāṃ gatiṃ gatvā bhūto bhūtasvabhāvaṃ na vijahāti | bhūtavikalpavikāro'yaṃ bhagavan sarvatīrthakarairvikalpyate
tvayā ca | ata etena kāraṇena aviśiṣṭo'yaṃ vādaḥ | viśeṣo vātra vaktavyo
yena tathāgatavādo viśeṣyate, na sarvatīrthakaravādaḥ | aviśiṣyamāṇe bhagavan svavāde
tīrthakarāṇāmapi buddhaprasaṅgaḥ syādanirodhānutpādahetutvāt | asthānamanavakāśaṃ coktaṃ
bhagavatā yadekatra lokadhātau bahavastathāgatā utpadyeranniti | prāptaṃ caitattathāgatabahutvaṃ
sadasatkāryaparigrahāccāviśiṣyamāṇe svavāde ||bhagavānāha-na mama mahāmate anirodhānutpādastīrthakarānutpādānirodhavādena
tulyo nāpyutpādānityavādena | tatkasya hetoḥ ? tīrthakarāṇāṃ
hi mahāmate bhāvasvabhāvo vidyata evānutpannāvikaralakṣaṇaprāptaḥ | na tvevaṃ
mama sadasatpakṣapatitaḥ | mama tu mahāmate sadasatpakṣavigata utpādabhaṅgavirahito na bhāvo
nābhāavaḥ, māyāsvarūpavaicitryadarśanavannābhāvaḥ | kathaṃ na bhāvaḥ ? yaduta rūpasvabhāvalakṣaṇagrahaṇābhāvāddṛśyādṛśyato
grahaṇāgrahaṇataḥ | ata etasmātkāraṇātsarvabhāvā na bhāvā
nābhāvāḥ | kiṃ tu svacittadṛśyamātrāvabodhādvikalpasyāpravṛtteḥ svastho loko niṣkriyaḥ
| bālāḥ kriyāvantaṃ kalpayanti, na tvāryāḥ | abhūtārthavikalpārthavibhram eṣa mahāmate gandharvanagaramāyāpuruṣavat
| tadyathā mahāmate kaścidgandharvanagare bālajātīyo māyāpuruṣasattvasārthavaicitryaṃ
praviaśantaṃ vā nirgacchantaṃ vā kalpayet-amī praviṣṭā amī nirgatāḥ
| na ca tatra kaścitpraviṣṭo vā nirgato vā | atha yāvadeva vikalpavibhramabhāva eṣaḥ, teṣāmevameva
mahāmate utpādānutpādavibhrama eṣa bālānām | na cātra kaścitsaṃskṛto'saṃskṛto vā
māyāpuruṣotpattivat | na ca māyāpuruṣa utpadyate vā nirudhyate vā bhāvābhāvākiṃcitkaratvāt
| evameva sarvadharmā bhaṅgotpādavarjitāḥ | anyatra vitathapatitayā saṃjñayā bālā utpādanirodhaṃ
kalpayanti na tvāryāḥ | tatra vitathamiti mahāmate na tathā yathā bhāvasvabhāvaḥ
kalpyate | nāpyanyathā | anyathā kalpyamāne sarvabhāvasvabhāvābhiniveśa eva syāt | na viviktadarśanāviviktadarśanādvikalpasya
vyāvṛttireva na syāt | ata etasmātkāraṇānmahāmate animittadarśanameva
śreyo na nimittadarśanam | nimittaṃ punarjanmahetutvādaśreyaḥ | animittamiti
mahāmate vikalpasyāpravṛttiranutpādo nirvāṇamiti vadāmi | tatra nirvāṇamiti mahāmate yathābhūtārthasthānadarśanaṃ
vikalpacittacaittakalāpasya parāvṛttipūrvakam | tathāgatasvapratyātmāryajñānādhigamaṃ
nirvāṇamiti vadāmi ||tatredamucyate-utpādavinivṛttyarthamanutpādaprasādhakam
|ahetuvādaṃ deśemi na ca bālairvibhāvyate

anutpannamidaṃ sarvaṃ na ca bhāvā na santi ca |gandharvasvapnamāyākhyā bhāvā vidyantyahetukāḥ

anutpannasvabhāvāśca śūnyāḥ kena vadāhi me |samavāyādvinirmukto buddhyā bhāvo na gṛhyate |tasmācchūnyamanutpannaṃ
niḥsvabhāvaṃ vadāmyaham

samavāyastathaikaikaṃ dṛśyābhāvānna vidyate |na tīrthyadṛṣṭyapralayātsamavāyo na vidyate

svapna keśoṇḍukaṃ māyā gandharvaṃ mṛgatṛṣṇikā |ahetukāni dṛśyante tathā lokavicitratā

nigṛhyāhetuvādena anutpādaṃ prasādhayet |anutpāde prasādhyante mama netrī na naśyati |ahetuvāde
deśyante tīrthyānāṃ jāyate bhayam

kathaṃ kena kutaḥ kutra saṃbhavo'hetuko bhavet |nāhetuko na hetubhyo yadā paśyanti saṃskṛtam
|tadā vyāvartate dṛṣṭirvibhaṅgotpādavādinī

kimabhāvo hyanutpāda uta pratyayavīkṣaṇam |atha bhāvasya nāmedaṃ nirarthaṃ vā bravīhi me

na cābhāvo hyanutpādo na ca pratyayavīkṣaṇam |na ca bhāvasya nāmedaṃ na ca nāma nirarthakam

yatra śrāvakapratyekabuddhānāṃ tīrthyānāṃ ca agocaraḥ |saptabhūmigatānāṃ ca tadanutpādalakṣaṇam

hetupratyayavyāvṛttiṃ kāraṇasya nirodhanam |cittamātravyavasthānamanutpādaṃ vadāmyaham

ahetuvṛttirbhāvānāṃ kalpyakalpanavarjitam |sadasatpakṣanirmuktamanutpādaṃ vadāmyaham

cittaṃ dṛśyavinirmuktaṃ svabhāvadvayavarjitam |āśrayasya parāvṛttimanutpādaṃ vadāmyaham

na bāhyabhāvaṃ nābhāvaṃ nāpi cittaparigrahaḥ |svapnaṃ keśoṇḍukaṃ māyā gandharvaṃ mṛgatṛṣṇikā
|sarvadṛṣṭiprahāṇaṃ ca tadanutpādalakṣaṇam

evaṃ śūnyāsvabhāvādyān padān sarvān vibhāvayet |na jātu śūnyayā śūnyā kiṃ tvanutpādaśūnyayā

kalāpaḥ pratyayānāṃ ca pravartate nivartate |kalāpācca pṛthagbhūtaṃ na jātaṃ na nirudhyate

bhāvo na vidyate'nyo'nyaḥ kalāpācca pṛthak kvacit |ekatvena pṛthaktvena yathā tīrthyairvikalpyate

asanna jāyate bhāvo nāsanna sadasatkvacit |anyatra hi kalāpo'yaṃ pravartate nivartate

saṃketamātramevedamanyonyāpekṣasaṃkalā |anyamarthaṃ na caivāsti pṛthakpratyayasaṃkalāt

janyābhāvādanutpādaṃ tīrthyadoṣavivarjitam |deśemi saṃkalāmātraṃ na ca bālairvibhāvyate

yasya janyo bhavedbhāvaḥ saṃkalāyāḥ pṛthak kvacit |ahetuvādī vijñeyaḥ saṃkalāyā vināśakaḥ

pradīpo dravyajātīnāṃ vyañjakaḥ saṃkalā bhavet |yasya bhāvo bhavetkaścitsaṃkalāyāḥ pṛthak kvacit

asvabhāvā hyanutpannāḥ prakṛtyā gaganopamāḥ |saṃkalāyāḥ pṛthagbhūtā ye dharmāḥ kalpitābudhaiḥ

anyamanyamanutpādamāryāṇāṃ prāptidharmatā |yasya jātinamutpādaṃ tadanutpāde kṣāntiḥ syāt

yadā sarvamimaṃ lokaṃ saṃkalāmeva paśyati |saṃkalāmātramevedaṃ tadā cittaṃ samādhyate

ajñānatṛṣṇākarmādiḥ saṃkalādhyātmiko bhavet |khejamṛdbhāṇḍacakrādi bījabhūtādi bāhiram

parato yasya vai bhāvaḥ pratyayairjāyate kvacit |na saṃkalāmātramevedaṃ na te yuktyāgame sthitāḥ

yadi janyo na bhāvo'sti syādbuddhiḥ kasya pratyayāt |anyonyajanakā hyete tenaite pratyayāḥ smṛtāḥ

uṣṇadravacalakaṭhinā dharmā bālairvikalpitāḥ |kalāpo'yaṃ na dharmo'sti ato vai niḥsvabhāvatā

vaidyā yathāturavaśātkriyābhedaṃ prakurvate |na tu śāstrasya bhedo'sti doṣabhedāttu bhidyate

tathāhaṃ sattvasaṃtānaṃ kleśadoṣaiḥ sadūṣitaiḥ |indriyāṇāṃ balaṃ jñātvā nayaṃ deśemi prāṇinām

na kleśendriyabhedena śāsanaṃ bhidyate mama |ekameva bhavedyānaṃ mārgamaṣṭāṅgikaṃ śivam

atha khalu mahāmatirbodhisattvo mahāsattvaḥ punarapi bhagavantametadavocat-anityatā anityateti
bhagavan sarvatīrthakarairvikalpyate | tvayā ca sarvadeśanāpāṭhe deśyate-anityā bata saṃskārā
utpādavyayadharmiṇa iti | tatkimiyaṃ bhagavaṃstathyā mithyeti ? katiprakārā bhagavan
anityatā ? bhagavānāha-aṣṭaprakārā hi mahāmate sarvatīrthakarairanityatā kalpyate, na tu
mayā | katamāṣṭaprakārā ? tatra kecittāvanmahāmate āhuḥ-prārambhavinivṛttiranityateti | prārambho
nāma mahāmate utpādo'nutpādo'nityatā | anye saṃsthānavinivṛttimanityatāṃ varṇayanti
| anye rūpamevānityamiti | anye rūpasya vikārāntaramanityatām | nairantaryaprabandhena
svarasabhaṅgabhedaṃ sarvadharmāṇāṃ kṣīradadhipariṇāmavikārāntaravadadṛṣṭanaṣṭā sarvabhāveṣu
pravartate na nityateti | anye punarbhāvamanityatāṃ kalpayanti | anye bhāvābhāvamanityatāṃ
kalpayanti | anye anutpādānityatāṃ sarvadharmāṇāmanityatāyāśca tadantargatatvāt | tatra
mahāmate bhāvābhāvānityatā nāma yaduta bhūtabhautikasvalakṣaṇavināśānupalabdhirapravṛttirbhūtasvabhāvasya
| tatra anutpādānityatā nāma yaduta nityamanityaṃ sadasatorapravṛttiḥ sarvadharmāṇāmadarśanaṃ
paramāṇupravicayādadarśanam | anutpādasyaitadadhivacanaṃ notpādasya |
etaddhi mahāmate anutpādānityatāyā lakṣaṇaṃ yasyānavabodhātsarvatīrthakarā utpādānityatāvāde
prapatanti ||punaraparaṃ mahāmate yasya bhāvo nityatā, tasya svamativikalpenaiva nityatā
nānityatā bhāvaḥ | tatkasya hetoḥ ? yaduta svayamavināśitvādanityatāyāḥ | iha mahāmate
sarvabhāvānāmabhāvo'nityatāyāḥ kāryam | na cānityatāmantareṇa sarvabhāvābhāva upalabhyate
daṇḍaśilāmudgarānyatarabhedyabhedakavat | anyonyāviśeṣadarśanaṃ dṛṣṭam | ato'nityatā kāraṇaṃ
sarvabhāvābhāvaḥ kāryam | na ca kāryakāraṇayorviśeṣo'sti iyamanityatā idaṃ kāryamiti |
aviśeṣātkāryakāraṇayornityāḥ sarvabhāvā ahetukatvādbhāavasya | sarvabhāvābhāvo hi mahāmate
ahetukaḥ | na ca bālapṛthagjanā avabudhyante | na ca kāraṇaṃ visadṛśaṃ kāryaṃ janayati |
atha janayet, teṣāmanityatā sarvabhāvānāṃ visadṛśaṃ kāryaṃ syāt, kāryakāraṇavibhāgo na syāt
| dṛṣṭaśca kāryakāraṇavibhāgasteṣām | yadi vā anityatā abhāvaḥ syāt, kriyāhetubhāvalakṣaṇapatitaśca
syāt, ekabhāvena vā parisamāptaḥ syātsaervabhāveṣu | kriyāhetubhāvalakṣaṇapatitatvācca
svayamevānityatā nityā syāt, anityatvādayaḥ sarvabhāvā nityāḥ syurnityā eva bhaveyuḥ
||atha sarvabhāvāntargatā anityatā, tena tryadhvapatitā syāt | tatra yadatītaṃ rūpaṃ tattena
saha vinaṣṭam | anāgatamapi notpannam | rūpānutpattitayā vartamānenāpi rūpeṇa sahābhinnalakṣaṇam
| rūpaṃ ca bhūtānāṃ saṃniveśaviśeṣaḥ | bhūtānāṃ bhautikasvabhāvo na vinaśyate
anyānanyavivarjitatvāt | sarvatīrthakarāṇāmavināśātsarvabhūtānāṃ sarvaṃ tribhavaṃ bhūtabhautikaṃ
yatrotpādasthitivikāraḥ prajñapyate | kimanyadanityaṃ bhūtabhautikavinirmuktaṃ yasyānityatā
kalpyate tīrthakaraiḥ ? bhūtāni ca na pravartante na nivartante svabhāvalakṣaṇābhiniveśāt
||tatra prārambhavinivṛttirnāma anityatā-na punarbhūtāni bhūtāntaramārabhante parasparavilakṣaṇasvalakṣaṇānna
viśeṣaḥ prārabhyate | tadaviśeṣātteṣāmapunarārambhāddvidhāyogādanārambhasyānityatābuddhayo
bhavanti ||tatra saṃsthānavinivṛttirnāma anityatā-yaduta na
bhūtabhautikaṃ vinaśyati ā pralayāt | pralayo nāma mahāmate ā paramāṇoḥ pravicayaparīkṣā
vināśo bhūtabhautikasya saṃsthānasyānyathābhūtadarśanāddīrghahrasvānulabdhiḥ | na paramāṇubhūteṣu
vināśādbhūtānāṃ saṃsthānavinivṛttidarśanātsāṃkhyavāde prapatanti ||tatra saṃsthānānityatā
nāma-yaduta yasya rūpamevānityaṃ tasya saṃsthānasyānityatā na bhūtānām | atha bhūtānāmanityatā
syāt, lokasaṃvyavahārābhāvaḥ syāt | lokasaṃvyavahārābhāvāllokāyatikadṛṣṭipatitaḥ
syāt, vāgmātratvātsarvabhāvānām | na punaḥ svalakṣaṇotpattidarśanāt ||tatra vikārānityatā
nāma-yaduta rūpasyānyathābhūtadarśanaṃ na bhūtānāṃ suvarṇasaṃsthānabhūṣaṇavikāradarśanavat
| na suvarṇaṃ bhāvādvinaśyati kiṃ tu bhūṣaṇasaṃsthānavināśo bhavati ||ye cānye vikārapatitāḥ,
evamādyādibhiḥ prakāraistīrthakarairanityatādṛṣṭirvikalpyate | bhūtāni hi dahyamānānyagninā
svalakṣaṇatvānna dahyante | anyonyataḥ svalakṣaṇavigamānmahābhūtabhautikabhāvocchedaḥ
syāt ||mama tu mahāmate na nityā nānityā | tatkasya hetoḥ ? yaduta bāhyabhāvānabhyupagamātribhavacittamātropadeśādvicitralakṣaṇānupadeśānna
pravartate na nivartate mahābhūtasaṃniveśaviśeṣaḥ
| na bhūtabhautikatvādvikalpasya dvidhā pravartate grāhyagrāhakālakṣaṇatā
| vikalpasya pravṛttidvayaparijñānādbāhyabhāvābhāvadṛṣṭivigamātsvacittamātrāvabodhādvikalpo
vikalpābhisaṃskāreṇa pravartate nānabhisaṃskurvataḥ | cittavikalpabhāvābhāvavigamāllaukikalokottaratamānāṃ
sarvadharmāṇāṃ na nityatā nānityatā | svacittadṛśyamātrānavabodhātkudṛṣṭyāntadvayapatitayā
saṃtatyā sarvatīrthakaraiḥ svavikalpānavabodhātkathāpuruṣairasiddhapūrvairanityatā
kalpyate | trividhaṃ ca mahāmate sarvatīrthakaralauikikalokottaratamānāṃ sarvadharmāṇāṃ
lakṣaṇaṃ vāgvikalpaviniḥsṛtānām | na ca bālapṛthagjanā avabudhyante ||tatredamucyate-prārambhavinivṛttiṃ
ca saṃsthānasyānyathātvatām |bhāvamanityatāṃ rūpaṃ tīrthyāḥ kalpenti
mohitāḥ

bhāvānāṃ nāsti vai nāśaṃ bhūtā bhūtātmanā sthitāḥ |nānādṛṣṭinimagnāste tīrthyāḥ kalpenti nityatām

kasyacinna hi tīrthyasya vināśo na ca saṃbhavaḥ |bhūtā bhūtātmanā nityāḥ kasya kalpentyanityatām

cittamātramidaṃ sarvaṃ dvidhā cittaṃ pravartate |grāhyagrāhakabhāvena ātmātmīyaṃ na vidyate

brahmādisthānaparyantaṃ cittamātraṃ vadāmyaham |cittamātravinirmuktaṃ brahmādirnopalabhyate

iti laṅkāvatāre mahāyānasūtre anityatāparivartastṛtīyaḥ ||

