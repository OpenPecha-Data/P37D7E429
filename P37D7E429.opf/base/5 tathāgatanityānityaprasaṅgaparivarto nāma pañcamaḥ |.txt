atha khalu mahāmatirbodhisattvo mahāsattvaḥ punarapi bhagavantametadavocat-kiṃ bhagavaṃstathāgato'rhan
samyaksaṃbuddho nitya utāho'nityaḥ ? bhagavānāha-na mahāmate tathāgato nityo nānityaḥ
| tatkasyaḥ hetoḥ ? yaduta ubhayadoṣaprasaṅgāt | ubhayathā hi mahāmate doṣaprasaṅgaḥ
syāt | nitye sati kāraṇaprasaṅgaḥ syāt | nityāni hi mahāmate sarvatīrthakarāṇāṃ kāraṇānyakṛtakāni
ca | ato na nityastathāgato'kṛtakanityatvāt | anitye sati kṛtakaprasaṅgaḥ syāt |
skandhalakṣyalakṣaṇābhāvātskandhavināśāducchedaḥ syāt | na cocchedo bhavati tathāgataḥ |
sarvaṃ hi mahāmate kṛtakamanityaṃ ghaṭapaṭatṛṇakāṣṭheṣṭakādi | sarvānityatvaprasaṅgāt sarvajñajñānasaṃbhāravaiyarthyaṃ
bhavetkṛtakatvāt | sarvaṃ hi kṛtakaṃ tathāgataḥ syādviśeṣahetvabhāvāt
| ata etasmātkāraṇānmahāmate na nityo nānityastathāgataḥ ||punarapi mahāmate na nityastathāgataḥ
| kasmāt ? ākāśasaṃbhāravaiyarthyaprasaṅgāt | tadyathā mahāmate ākāśaṃ na
nityaṃ nānityaṃ nityānityavyudāsādekatvānyatvobhayatvānubhayatvanityānityatvadoṣairavacanīyaḥ
||punaraparaṃ mahāmate śaśahayakharoṣṭramaṇḍūkasarpamakṣikāmīnaviṣāṇatulyaḥ syādanutpādanityatvāt
| ato'nutpādanityatvaprasaṅgānna nityastathāgataḥ ||punaraparaṃ mahāmate astyasau
paryāyo yena nityastathāgataḥ | tatkasya hetoḥ ? yaduta abhisamayādhigamajñānanityatvānnityastathāgataḥ
| abhisamayādhigamajñānaṃ hi mahāmate nityaṃ tathāgatānāmarhatāṃ samyaksaṃbuddhānām
| utpādādvā tathāgatānāmanutpādādvā sthitaivaiṣā dharmatā dharmaniyāmatā dharmasthititā
sarvaśrāvakapratyekabuddhatīrthakarābhisamayeṣu | na tu gagane dharmasthitirbhavati
| na va bālapṛthagjanā avabudhyante | adhigamajñānaṃ ca mahāmate tathāgatānāṃ prajñājñānaprabhāvitam
| na mahāmate tathāgatā arhantaḥ samyaksaṃbuddhāścittamanomanovijñānaskandhadhātvāyatanāvidyāvāsanāprabhāvitāḥ
| sarvaṃ hi mahāmate tribhavamabhūtavikalpaprabhavam |
na ca tathāgatā abhūtavikalpaprabhavāḥ | dvaye hi sati mahāmate nityatā cānityatā ca bhavati,
nādvayāt | dvayaṃ hi mahāmate viviktamadvayānutpādalakṣaṇātsarvadharmāṇām | ata etasmātkāraṇānmahāmate
tathāgatā arhantaḥ samyaksaṃbuddhā na nityā nānityāḥ | yāvanmahāmate vāgvikalpaḥ
pravartate, tāvannityānityadoṣaḥ prasajyate | vikalpabuddhikṣayānmahāmate nityānityagrāho
nivāryate bālānāṃ na tu viviktadṛṣṭibuddhikṣayāt ||tatredamucyate -nityānityavinirmuktān
nityānityaprabhāvitān |ye paśyanti sadā buddhān na te dṛṣṭivaśaṃ gatāḥ

samudāgamavaiyarthyaṃ nityānitye prasajyate |vikalpabuddhivaikalyānnityānityaṃ nivāryate

yāvatpratijñā kriyate tāvatsarvaṃ sasaṃkaram |svacittamātraṃ saṃpaśyan na vivādaṃ samārabhet

iti laṅkāvatāre tathāgatanityānityatvaprasaṅgaparivartaḥ pañcamaḥ ||

