|atha khalu mahāmatirbodhisattvo mahāsattvo bhagavantaṃ gāthābhiḥ paripṛcchaya punarapyadhyeṣate
sma-deśayatu me bhagavāṃstathāgato'rhan samyaksaṃbuddho māṃsabhakṣaṇe guṇadoṣam, yena
ahaṃ ca anye ca bodhisattvā mahāsattvā anāgatapratyutpannakāle sattvānāṃ kravyādasattvagativāsanāvāsitānāṃ
māṃsabhojagṛddhāṇāṃ rasatṛṣṇāprahāṇāya dharmaṃ deśayāma, yathā ca te kravyādabhojinaḥ
sattvā virāgya rasatṛṣṇāṃ dharmarasāhārakāṅkṣayā sarvasattvaikaputrakapremānugatāḥ
parasparaṃ mahāmaitrīṃ pratilabheran | pratilabhya sarvabodhisattvabhūmiṣu kṛtayogyāḥ
kṣipramanuttarāṃ samyaksaṃbodhimabhisaṃbudhyeran | śrāvakapratyekabuddhabhūmyā vā viśramya
anuttarāṃ tāthāgatīṃ bhūmimupasarpayeyuḥ | durākhyātadharmairapi tāvadbhagavannanyatīrthikairlokāyatadṛṣṭyabhiniviṣṭaiḥ
sadasatpakṣocchedaśāśvatavādibhirmāsaṃ nivāryate bhakṣyamāṇam
| svayaṃ ca na bhakṣyate, prāgeva kṛpaikarase samyaksaṃbuddhe praṇīte lokanāthe | tava
śāsane māṃsaṃ svayaṃ ca bhakṣyate, bhakṣyamāṇaṃ ca na nivāryate | tatsādhu bhagavān sarvalokānukampakaḥ
sarvasattvaiputrakasamadarśī mahākāruṇiko'nukampāmupādāya māṃsabhakṣaṇe guṇadeṣān
deśayatu me, yathā ahaṃ ca anye ca bodhisattvāstathatvāya sattvebhyo dharmaṃ deśayema
| bhagavānāha-tena hi mahāmate śṛṇu, sādhu ca suṣṭhu ca manasikuru | bhāṣiṣye'haṃ te
| sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt ||bhagavāṃstasyaitadavocat-aparimitairmahāmate
kāraṇairmāṃsaṃ sarvamabhakṣyaṃ kṛpātmano bodhisattvasya
| tebhyastūpadeśamātraṃ vakṣyāmi | iha mahāmate anena dīrgheṇādhvanā saṃsaratāṃ prāṇināṃ
nāstyasau kaścitsattvaḥ sulabharūpo yo na mātābhūtpitā vā bhrātā vā bhaginī vā putro vā duhitā
vā anyatarānyataro vā svajanabandhubandhūbhūto vā | tasya anyajanmaparivṛttāśrayasya
mṛgapaśupakṣiyonyantarbhūtasya bandhorbandhubhūtasya vā sarvabhūtātmabhūtānupāgantukāmena
sarvajantuprāṇibhūtasaṃbhūtaṃ māṃsaṃ kathamiva bhakṣyaṃ syādbuddhadharmakāmena bodhisattvena
mahāsattvena ? rākṣasasyāpi mahāmate tathāgatānāmimāṃ dharmasudharmatāmupaśrutya upagatarakṣabhāvāḥ
kṛpālavā bhavanti māṃsabhakṣaṇavinivṛttāḥ, kimuta dharmakāmā janāḥ | evaṃ tāvanmahāmate
teṣu teṣu jātiparivarteṣu sarvasattvāḥ svajanabandhubhāvasaṃjñāḥ sarvasattvaikaputrakasaṃjñābhāvanārthaṃ
māṃsaṃ sarvamabhakṣyam | kṛpātmano bodhisattvasyābhakṣyaṃ māṃsam
| vyabhicārādapi mahāmate māṃsaṃ sarvamabhakṣyaṃ cāritravato bodhisattvasya | śvakharoṣṭrāśvabalīvardamānuṣamāṃsādīni
hi mahāmate lokasyābhakṣyāṇi māṃsāni | tāni ca mahāmate vīthyantareṣvaurabhrikā
bhakṣyāṇīti kṛtvā mūlyahetorvikrīyante yataḥ, tato'pi mahāmate māṃsamabhakṣyaṃ
bodhisattvasya ||śukraśoṇitasaṃbhavādapi mahāmate śucikāmatāmupādāya bodhisattvasya
māṃsamabhakṣyam | udvejanakaratvādapi mahāmate bhūtānāṃ maitrīmicchato yogino māṃsaṃ sarvamabhakṣyaṃ
bodhisattvasya | tadyathāpi mahāmate ḍombacāṇḍālakaivartādīn piśitāśinaḥ sattvān
dūrata eva dṛṣṭvā śvānaḥ prabhayanti bhayena, maraṇaprāptāścaike bhavanti-asmānapi mārayiṣyantīti
| evameva mahāmate anye'pi khabhūjalasaṃniśritān sūkṣmajantavo ye māṃsāśino darśanāddūrādeva
paṭunā ghrāṇenāghrāya gandhaṃ rākṣasasyeva mānuṣā drutamapasarpanti, maraṇasaṃdehāścaike
bhavanti | tasmādapi ca mahāmate udvejanakaratvānmahāmaitrīvihāriṇo yogino māṃsamabhakṣyaṃ
bodhisattvasya anāryajanajuṣṭaṃ durgandham | akīrtikaratvādapi mahāmate āryajanavivarjitatvācca
māṃsamabhakṣyaṃ bodhisattvasya | ṛṣibhojanāhāro hi mahāmate āryajano
na māṃsarudhirāhāraḥ, ityato'pi bodhisattvasya māṃsamabhakṣyam ||bahujanacittānurakṣaṇatayāpi
apavādaparihāraṃ cecchataḥ śāsanasya mahāmate māṃsamabhakṣyaṃ kṛpātmano bodhisattvasya
| tadyathā mahāmate bhavanti loke śāsanāpavādavaktāraḥ | kiṃcitteṣāṃ śrāmaṇyam, kuto vā brāhmaṇyam
? yannāmaite pūrvarṣibhojanānyapāsya kravyādā ivāmiṣāhārāḥ paripūrṇakukṣayaḥ khabhūmijalasaṃniśritān
sūkṣmāṃstrāsayanto jantūn samutrāsayanta imaṃ lokaṃ samantataḥ paryaṭanti
| nihatameṣāṃ śrāmaṇyam, dhvastameṣāṃ brāhmaṇyam, nāstyeṣāṃ dharmo na vinayaḥ, ityanekaprakārapratihatacetasaḥ
śāsanamevāpavadanti | tasmādbahujanacittānurakṣaṇatayāpi apavādaparihāraṃ
cecchataḥ śāsanasya mahāmate māṃsaṃṃ sarvamabhakṣyaṃ kṛpātmano bodhisattvasya ||mṛtaśavadurgandhapratikūlasāmānyādapi
mahāmate māṃsamabhakṣyaṃ bodhisattvasya | mṛtasyāpi
hi mahāmate manuṣyasya māṃse dahyamāne tadanyaprāṇimāṃse ca, na kaścidgandhaviśeṣaḥ | samamubhayamāṃsayordahyamānayordaurgandhyam
| ato'pi mahāmate śucikāmasya yoginaḥ sarvaṃ māṃsamabhakṣyaṃ
bodhisattvasya ||śmaśānikānāṃ ca mahāmate araṇyavanaprasthānyamanuṣyāvacarāṇi prāntāni
śayanāsanānyadhyāvasatāṃ yogināṃ yogācārāṇāṃ maitrīvihāriṇāṃ vidyādharāṇāṃ vidyāṃ
sādhayitukāmānāṃ vidyāsādhanamokṣavighnakaratvānmahāyānasaṃprasthitānāṃ kulaputrāṇāṃ kuladuhitṝṇāṃ
ca sarvayogasādhanāntarāyakaramityapi samanupaśyatāṃ mahāmate svaparātmahitakāmasya
māṃsaṃ sarvamabhakṣyaṃ bodhisattvasya | rūpālambanavijñānapratyayāsvādajanakatvādapi sarvabhūtātmabhūtasya
kṛpātmanaḥ sarvaṃ māṃsamabhakṣyaṃ bodhisattvasya | devatā api cainaṃ parivarjayantīti
kṛtvā mahāmate kṛpātmanaḥ sarvaṃ māṃsamabhakṣyaṃ bodhisattvasya | mukhaṃ cāsya
paramadurgandhi ihaiva tāvajjanmani, ityapi kṛtvā mahāmate kṛpātmanaḥ sarvaṃ māṃsamabhakṣyaṃ
bodhisattvasya | duḥkhaṃ svapiti, duḥkhaṃ pratibudhyate | pāpakāṃśca romaharṣaṇān
svapnān paśyanti | śūnyāgārasthitasya caikākino rahogatasya viharato'syāmanuṣyāstejo haranti
| utrasyantyapi, kadācitsaṃtrasyantyapi, saṃtrāsamakasmāccāpadyante, āhāre ca mātrāṃ na
jānāti nāpyaśitapītakhāditākhāditasya samyagrasapariṇāmapuṣṭyādi samāsādayati, krimijantupracurakuṣṭhanidānakoṣṭhaśca
bhavati vyādhibahulam, na ca pratikūlasaṃjñāṃ pratilabhate |
putramāṃsabhaiṣajyavadāhāraṃ deśayaṃścāhaṃ mahāmate kathamiva anāryajanasevitamāryajanavivarjitamevamanekadoṣāvahamanekaguṇavivarjitamanṛṣibhojanapraṇītamakalpyaṃ
māṃsarudhirāhāraṃ
śiṣyebhyo'nujñāpyāmi ?anujñātavān punarahaṃ mahāmate sarvāryajanasevitamanāryajanavivarjitamanekaguṇavāhakamanekadoṣavivarjitaṃ
sarvapūrvarṣipraṇītaṃ bhojanam, yaduta śāliyavagodhūmamudgamāṣamasūrādisarpistailamadhuphāṇitaguḍakhaṇḍamatsyaṇḍikādiṣu
samupapadyamānaṃ bhojanaṃ
kalpyamiti kṛtvā | na ca mahāmate anāgate'dhvani ekeṣāṃ mohapuruṣāṇāṃ vividhavinayavikalpavādināṃ
kravyādakulavāsitāvāsitānāṃ rasatṛṣṇāvyavasitānāmidaṃ praṇītaṃ bhojanaṃ pratibhāṣyate
| na tu mahāmate pūrvajinakṛtādhikārāṇāmavaropitakuśalamūlānāṃ śrāddhānāmavikalpānāṃ
bahulānāṃ śākyakulakulīnānāṃ kulaputrāṇāṃ kuladuhitṝṇāṃ kāyajīvitabhogānadhyavasitānāmarasagṛdhrāṇāmalolupānāṃ
kṛpālūnāṃ sarvabhūtātmabhūtatāmupagantukāmānāṃ sarvasattvaikaputrakapriyadarśināṃ
bodhisattvānāṃ mahāsattvānamiti vadāmi ||bhūtapūrvaṃ mahāmate atīte'dhvani
rājābhūtsiṃhasaudāso nāma | sa māṃsabhojanāhārātiprasaṅgena pratisevamāno rasatṛṣṇādhyavasānaparamatayā
māṃsāni mānuṣyāṇyapi bhakṣitavān | tannidānaṃ ca mitrāmātyajñātibandhuvargeṇāpi
parityaktaḥ, prāgeva paurajānapadaiḥ | svarājyaviṣayaparityāgācca mahadvayasanamāsāditavān
māṃsahetoḥ ||indreṇāpi ca mahāmate devādhipatyaṃ prāptena (pūrvābhūtvā) pūrvajanmamāṃsādavāsanādoṣācchyenarūpamāsthāya
kapotaveṣarūpadhārī viśvakarmā samabhidruto'bhūt | tulāyāṃ
cātmānamāropita āsīt | yasmādrājā anaparādhibhūtānukampakaḥ śibī duḥkhena mahatā lambhitaḥ
| tadevamanekajanmābhyastamapi mahāmate devendrabhūtasya śakrasyāpi sataḥ svaparadoṣāvahanamabhūt,
prāgeva tadanyeṣām ||anyeṣāṃ ca mahāmate narendrabhūtānāṃ satāmaśvenāpahṛtānāmaṭavyāṃ
paryaṭamānānāṃ siṃhyā saha maithunaṃ gatavatāṃ jīvitabhayādapatyāni cotpāditavantaḥ
siṃhasaṃvāsānvayātkalmāṣapādaprabhṛtayo nṛpaputrāḥ pūrvajanmamāṃsādadoṣavāsanatayā manuṣyendrabhūtā
api santo māṃsādā abhūvan | ihaiva ca mahāmate janmani saptakuṭīrake'pi grāme
pracuramāṃsalaulyādatiprasaṅgena niṣevamānā mānuṣamāṃsādā ghorā ḍākā vā ḍākinyaśca saṃjāyante
| jātiparivarte ca mahāmate tathaiva māṃsarasādhyavasānatayā siṃhavyāghradvīpivṛkatarakṣumārjārajambukolūkādipracuramāṃsādayoniṣu
pracuratarapiśitāśanā rākṣasādighoratarayoniṣu
vinipātyante | yatra vinipatitānāṃ duḥkhena mānuṣyayonirapi samāpadyate, prāgave nirvṛtiḥ
| ityevamādayo mahāmate māṃsādadoṣāḥ prāgeva niṣevamānānāṃ samupajāyante, viparyayācca
bhūyāṃso guṇāḥ | na ca mahāmate bālapṛthagjanā etāṃścānyāṃśca guṇadoṣānavabudhyante | evamādiguṇadoṣadarśanānmahāmate
māṃsaṃ sarvamabhakṣyaṃ kṛpātmano bodhisattvasyeti vadāmi ||yadi
ca mahāmate māṃsaṃ na kathaṃcana kecana bhakṣayeyuḥ, na tannidānaṃ ghāteran | mūlyahetorhi
mahāmate prāyaḥ prāṇino niraparādhino vadhyante svalpādanyahetoḥ | kaṣṭaṃ mahāmate rasatṛṣṇāyāmatisevatāṃ
māṃsāni mānuṣānyapi mānuṣairbhakṣyante, kiṃ punaritaramṛgapakṣiprāṇisaṃbhūtamāṃsāni
| prāyo mahāmate māṃsarasatṛṣṇārtairidaṃ tathā tathā jālayantramāviddhaṃ mohapuruṣaiḥ,
yacchākunikaurabhrakakaivartādayaḥ khecarabhūcarajalacarān prāṇino'naparādhino'nekaprakāraṃ
mūlyahetorviśasanti | na caiṣāṃ mahāmate kiṃkanīkṛtarūkṣacetasāṃ rākṣasānāmiva
gataghṛṇānāṃ kadācidapi prāṇiṣu prāṇisaṃjñayā ghātayatāṃ bhakṣayatāṃ na ghṛṇotpadyate ||na
ca mahāmate akṛtakamakāritamasaṃkalpitaṃ nāma māṃsaṃ kalpyamasti yadupādāya anujānīyāṃ
śrāvakebhyaḥ | bhaviṣyanti tu punarmahāmate anāgate'dhvani mamaiva śāsane pravrajitvā śākyaputrīyatvaṃ
pratijānānāḥ kāṣāyadhvajadhāriṇo mohapuruṣā mithyāvitarkopahatacetaso vividhavinayavikalpavādinaḥ
satkāyadṛṣṭiyuktā rasatṛṣṇādhyavasitāstāṃ tāṃ māṃsabhakṣaṇahetvābhāsāṃ
granthayiṣyanti | mama cābhūtābhyākhyānaṃ dātavyaṃ maṃsyante | tattadarthotpattinidānaṃ
kalpayitvā vakṣyanti-iyamarthotpattirasminnidāne, bhagavatā māṃsabhojanamanujñātaṃ kalpyamiti
| praṇītabhojaneṣu coktam, svayaṃ ca kila tathāgatena paribhuktamiti | na ca mahāmate
kutracitsūtre pratisevitavyamityanujñātam, praṇītabhojaneṣu vā deśitaṃ kalpyamiti ||yadi tu
mahāmate anujñātukāmatā me syāt, kalpyaṃ vā me śrāvakāṇāṃ pratisevituṃ syāt, nāhaṃ maitrīvihāriṇāṃ
yogināṃ yogācārāṇāṃ śmaśānikānāṃ mahāyānasaṃprasthitānāṃ kulaputrāṇāṃ kuladuhitṝṇāṃ
ca sarvasattvaikaputrakasaṃjñābhāvanārthaṃ sarvāmāṃsabhakṣaṇapratiṣedhaṃ kuryām, kṛtavāṃśca
| asmin mahāmate dharmakāmānāṃ kulaputrāṇāṃ kuladuhitṝṇāṃ ca sarvayānasaṃprasthitānāṃ
śmaśānikānāṃ maitrīvihāriṇāmāraṇyakānāṃ yogināṃ yogācārāṇāṃ sarvayogasādhanāya sarvasattvaikaputrakasaṃjñābhāvanārthaṃ
sarvamāṃsapratiṣedham ||tatra tatra deśanāpāṭhe śikṣāpadānāmanupūrvībandhaṃ
niḥśreṇīpadavinyāsayogena trikoṭiṃ baddhvā na taduddiśya kṛtāni pratiṣiddhāni
| tato daśaprakṛtimṛtānyapi māṃsāni pratiṣiddhāni | iha tu sūtre sarveṇa sarvaṃ sarvathā
sarvaṃ nirupāyena sarvaṃ pratiṣiddham | yato'haṃ mahāmate māṃsabhojanaṃ na kasyacidanujñātavān,
nānujānāmi, nānujñāsyāmi | akalpyaṃ mahāmate pravrajitānāṃ māṃsabhojanamiti vadāmi
| yadapi ca mahāmate mamābhyākhyānaṃ dātavyaṃ maṃsyante tathāgatenāpi paribhuktamiti,
tadanyeṣāṃ mahāmate mohapuruṣāṇāṃ svakarmadoṣāvaraṇāvṛtānāṃ dīrgharātramanarthāyāhitāya saṃvartakaṃ
bhaviṣyati | na hi mahāmate āryaśrāvakāḥ prākṛtamanuṣyāhāramāharanti, kuta eva māṃsarudhirāhāramakalpyam
| dharmāhārā hi mahāmate mama śrāvakāḥ pratyekabuddhā bodhisattvāśca
nāmiṣāhārāḥ, prāgeva tathāgatāḥ | dharmakāyā hi mahāmate tathāgatā dharmāhārasthitayo
nāmiṣakāyā na sarvāmiṣāhārasthitayo vāntasarvabhavopakaraṇatṛṣṇaiṣaṇāvāsanāḥ sarvakleśadoṣavāsanāpagatāḥ
suvimuktacittaprajñāḥ sarvajñāḥ sarvadarśinaḥ sarvasattvaikaputrakasamadarśino
mahākāruṇikāḥ | so'haṃ mahāmate sarvasattvaikaputrakasaṃjñī san kathamiva svaputramāṃsamanujñāsyāmi
paribhoktuṃ śrāvakebhyaḥ, kuta eva svayaṃ paribhoktum ? anujñātavānasmi śrāvakebhyaḥ
svayaṃ vā paribhuktavāniti mahāmate nedaṃ sthānaṃ vidyate ||tatredamucyate-madyaṃ
māṃsaṃ palāṇḍuṃ na bhakṣayeyaṃ mahāmune |bodhisattvairmahāsattvairbhāṣadbhirjinapuṃgavaiḥ

anāryajuṣṭadurgandhamakīrtikarameva ca |kravyādabhojanaṃ māṃsaṃ brūhyabhakṣyaṃ mahāmune

bhakṣyamāṇe ca ye deṣā abhakṣye tu guṇāśca ye |mahāmate nibodha tvaṃ ye doṣā māṃsabhakṣaṇe

svājanyādvyabhicārācca śukraśoṇitasaṃbhavāt |udvejanīyaṃ bhūtānāṃ yogī māṃsaṃ vivarjayet

māṃsāni ca palāṇḍūṃśca madyāni vividhāni ca |gṛñjanaṃ laśunaṃ caiva yogī nityaṃ vivarjayet

mrakṣaṇaṃ varjayettailaṃ śalyaviddheṣu na svapet |chidrācchidreṣu sattvānāṃ yacca sthānaṃ mahadbhayam

āhārājjāyate darpaḥ saṃkalpo darpasaṃbhavaḥ |saṃkalpajanito rājastasmādapi na bhakṣayet

saṃkalpājjāyate rāgaścittaṃ rāgeṇa muhyate |mūḍhasya saṃgatirbhavati jāyate na ca mucyate

lābhārthaṃ hanyate sattvo māṃsārthaṃ dīyate dhanam |ubhau tau pāpakarmāṇau pacyete rauravādiṣu

yo'tikramya munervākyaṃ māṃsaṃ bhakṣati durmatiḥ |lokadvayavināśārthaṃ dīkṣitaḥ śākyaśāsane

te yānti paramaṃ ghoraṃ narakaṃ pāpakarmiṇaḥ |rauravādiṣu raudreṣu pacyante māṃsakhādakāḥ

trikoṭiśuddhamāṃsaṃ vai akalpitamayācitam |acoditaṃ ca naivāsti tasmānmāṃsaṃ na bhakṣayet

māṃsaṃ na bhakṣayedyogī mayā buddhaiśca garhitam |anyonyabhakṣaṇāḥ sattvāḥ kravyādakulasaṃbhavāḥ

durgandhiḥ kutsanīyaśca unmattaścāpi jāyate |caṇḍālapukkasakule ḍombeṣu ca punaḥ punaḥ

ḍākinījātiyonyāśca māṃsāde jāyate kule |rākṣasīmārjārayonau ca jāyate'sau naro'dhamaḥ

hastikakṣye mahāmedhe nirvāṇāṅgulimālike |laṅkāvatārasūtre ca mayā māṃsaṃ vivarjitam

buddhaiśca bodhisattvaiśca śrāvakaiśca vigarhitam |khādate yadi nairlajjyādunmatto jāyate sadā

brāhmaṇeṣu ca jāyeta atha vā yogināṃ kule |prajñāvān dhanavāṃścaiva māṃsādyānāṃ vivarjanāt

dṛṣṭaśrutaviśaṅkābhiḥ sarvaṃ māṃsaṃ vivarjayet |tārkikā nāvabudhyante kravyādakulasaṃbhavāḥ

yathaiva rāgo mokṣasya antarāyakaro bhavet |tathaiva māṃsamadyādyā antarāyakaro bhavet

vakṣyantyanāgate kāle māṃsādā mohavādinaḥ |kalpikaṃ niravadyaṃ ca māṃsaṃ buddhānuvarṇitam

bhaiṣajyaṃ māṃsamāhāraṃ putramāṃsopamaṃ punaḥ |mātrayā pratikūlaṃ ca yogī piṇḍaṃ samācaret

maitrīvihāriṇāṃ nityaṃ sarvathāṃ garhitaṃ mayā |siṃhavyāghravṛkādyaiśca saha ekatra saṃbhavet

tasmānna bhakṣayenmāṃsamudvejanakaraṃ nṛṇām |mokṣadharmaviruddhatvādāryāṇāmeṣa vai dhvajaḥ

iti laṅkāvatārātsarvabuddhapravacanahṛdayānmāṃsabhakṣaṇaparivarto'ṣṭamaḥ ||

