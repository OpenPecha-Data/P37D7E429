|atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu me bhagavān,
deśayatu me sugataḥ skandhadhātvāyatanānāṃ pravṛttinivṛttim | asatyātmani kasya pravṛttirvā
nirvṛttirvā ? bālāśca pravṛttinivṛttyāśritā duḥkhakṣayānavabodhānnirvāṇaṃ na prajānanti
| bhagavānāha-tena hi mahāmate śṛṇu, sādhu ca suṣṭhu ca manasikuru | bhāṣiṣye'haṃ
te | sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt ||bhagavāṃstasyaitadavocat-tathāgatagarbho
mahāmate kuśalākuśalahetukaḥ sarvajanmagatikartā pravartate
naṭavadgatisaṃkaṭa ātmātmīyavarjitaḥ | tadanavabodhātrisaṃgatipratyayakriyāyogaḥ pravartate
| na ca tīrthyā avabudhyante kāraṇābhiniveśābhiniviṣṭāḥ | anādikālavividhaprapañcadauṣṭhulyavāsanāvāsitaḥ
ālayavijñānasaṃśabdito'vidyāvāsanabhūmijaiḥ saptabhirvijñānaiḥ saha
mahodadhitaraṃgavannityamavyucchinnaśarīraḥ pravartate anityatādoṣarahita ātmavādavinivṛtto'tyantaprakṛtipariśuddhaḥ
| tadanyāni vijñānānyutpannāpavargāni manomanovijñānaprabhṛtīni
kṣaṇikāni, saptāpyabhūtaparikalpahetujanitasaṃsthānākṛtiviśeṣasamavāyāvalambīni nāmanimittābhiniviṣṭāni
svacittadṛśyarūpalakṣaṇāavabodhakāni sukhaduḥkhāpratisaṃvedakāni amokṣakāraṇāni
nāmanimittaparyutthānarāgajanitajanakataddhetvālambāni | teṣāṃ copāttānāmindriyākhyānāṃ
parikṣayanirodhe samantarānutpatteranyeṣāṃ svamativikalpasukhaduḥkhāpratisaṃvedināṃ saṃjñāveditanirodhasamāpattisamāpannānāṃ
caturdhyānasatyavimokṣakuśalānāṃ yogināṃ vimokṣabuddhirbhavatyapravṛtteḥ
||aparāvṛtte ca tathāgatagarbhaśabdasaṃśabdite ālayavijñāne nāsti saptānāṃ
pravṛttivijñānānāṃ nirodhaḥ | tatkasya hetoḥ ? taddhetvālambanapravṛttatvādvijñānānām,
aviṣayatvācca sarvaśrāvakapratyekabuddhatīrthyayogayogināṃ svapudgalanairātmyāvabodhātsvasāmānyalakṣaṇaparigrahātskandhadhātvāyatanānāṃ
pravartate tathāgatagarbhaḥ | pañcadharmasvabhāvadharmanairātmyadarśanānnivartate
bhūmikramānusaṃdhiparāvṛttyā | nānyatīrthyamārgadṛṣṭibhirvicārayituṃ
śakyate | tato'calāyāṃ bhūmau bodhisattvabhūmau pratiṣṭhito daśasamādhisukhamukhamārgān
pratilabhate | samādhibuddhaiḥ saṃdhāryamāṇo'cintyabuddhadharmasvapraṇidhānavyavalokanatayā
samādhisukhabhūtakoṭyā vinivārya pratyātmāryagatigamyaiḥ sarvaśrāvakapratyekabuddhatīrthakarāsādhāraṇairyogamārgairdaśāryagotramārgaṃ
pratilabhate, kāyaṃ ca jñānamanomayaṃ
samādhyabhisaṃskārarahitam | tasmāttarhi mahāmate tathāgatagarbhaḥ ālayavijñānasaṃśabdito
viśodhayitavyo viśeṣārthibhirbodhisattvairmahāsattvaiḥ ||yadi hi mahāmate ālayavijñānasaṃśabditastathāgatagarbho'tra
na syāditi asati mahāmate tathāgatagarbhe ālayavijñānasaṃśabdite
na pravṛttirna nivṛttiḥ syāt | bhavati ca mahāmate pravṛttirnivṛttiśca bālāryāṇām
| svapratyātmāryagatidṛṣṭadharmasukhavihāreṇa ca viharanti yogino'nikṣiptadhurā duṣprativedhāśca
| mahāmate ayaṃ tathāgatagarbhālayavijñānagocaraḥ sarvaśrāvakapratyekabuddhatīrthyavitarkadarśanānāṃ
prakṛtipariśuddho'pi san aśuddha ivāgantukleśopakliṣṭatayā teṣāmābhāti
na tu tathāgatānām| tathāgatānāṃ punarmahāmate karatalāmalakavatpratyakṣagocaro bhavati
| etadeva mahāmate mayā śrīmālāṃ devīmadhikṛtya deśanāpāṭhe anyāṃśca sūkṣmanipuṇaviśuddhabuddhīn
bodhisattvānadhiṣṭhāya tathāgatagarbha ālayavijñānasaṃśabditaḥ saptabhirvijñānaiḥ
saha pravṛttyabhiniviṣṭānāṃ śrāvakāṇāṃ dharmanairātmyapradarśanārthaṃ śrīmālāṃ devīmadhiṣṭhāya
tathāgataviṣayo deśito na śrāvakapratyekabuddhānyatīrthakaratarkaviṣayo'nyatra mahāmate
tathāgataviṣaya eva tathāgatagarbha ālayavijñānaviṣayastvatsadṛśānāṃ ca sūkṣmanipuṇamatibuddhiprabhedakānāṃ
bodhisattvānāṃ mahāsattvānāmarthapratiśaraṇānāṃ no tu yathārutadeśanāpāṭhābhiniviṣṭānāṃ
sarvānyatīrthyaśrāvakapratyekabuddhānām | tasmāttarhi mahāmate tvayā
anyaiśca bodhisattvairmahāsattvaiḥ sarvatathāgataviṣaye'smiṃstathāgatagarbhālayavijñānaparijñāne
yogaḥ karaṇīyaḥ | na śrutamātrasaṃtuṣṭairbhavitavyam ||tatredamucyate -garbhastathāgatānāṃ
hi vijñānaiḥ saptabhiryutaḥ |pravartate'dvayo grāhātparijñānānnivartate

bimbavaddṛśyate cittamanādimatibhāvitam |arthākāro na cārtho'sti yathābhūtaṃ vipaśyataḥ

aṅgulyagraṃ yathā bālo na gṛhṇāti niśākaram |tathā hyakṣarasaṃsaktastattvaṃ vetti na māmakam

naṭavannṛtyate cittaṃ mano vidūṣasādṛśam |vijñānaṃ pañcabhiḥ sārdhaṃ dṛśyaṃ kalpeti raṅgavat

atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu me bhagavān,
deśayatu me sugataḥ pañcadharmasvabhāvavijñānanairātmyadvayaprabhedagatilakṣaṇam,
yena nairātmyadvayaprabhedagatilakṣaṇena ahaṃ ca anye ca bodhisattvā mahāsattvāḥ sarvabhūmikramānusaṃdhiṣvetān
dharmān vibhāvayema, yathā tairdharmaiḥ sarvabuddhadharmānupraveśo bhavet
| sarvabuddhadharmānupraveśācca yāvattathāgatasvapratyayātmabhūmipraveśaḥ syāditi | bhagavānāha-tena
hi mahāmate śṛṇu, sādhu ca suṣṭhu ca manasikuru | bhāṣiṣye'haṃ te | sādhu
bhagavanniti mahāmatirbodhisattvo mahāsattvo bhagavataḥ pratyaśrauṣīt | bhagavāṃstasyaitadavocat-pañcadharmasvabhāvavijñānanairātmyadvayaprabhedagatilakṣaṇaṃ
te mahāmate deśayiṣyāmi
| yaduta nāma nimittaṃ vikalpaḥ samyagjñānaṃ tathatā ca tathāgatapratyātmāryagatipraveśaḥ
śāśvatocchedasadasaddṛṣṭivivarjito dṛṣṭadharmasukhasamāpattisukhavihāra āmukhībhavati yogayoginām
| tatra mahāmate pañcadharmasvabhāvavijñānanairātmyadvayasvacittadṛśyabāhyabhāvābhāvānavabodhādvikalpaḥ
pravartate bālānāṃ na tvāryāṇām ||mahāmatirāha-kathaṃ punarbhagavan
bālānāṃ vikalpaḥ pravartate, na tvāryāṇām ? bhagavānāha-nāmasaṃjñāsaṃketābhiniveśena mahāmate
bālāścittamanusaranti | anusaranto vividhalakṣaṇopacāreṇa ātmātmīyadṛṣṭipatitāśayā varṇapuṣkalatāmabhiniviśante
| abhiniviśantaśca ajñānāvṛtāḥ saṃrajyante | saṃraktā rāgadveṣamohajaṃ
karmābhisaṃskurvanti | abhisaṃskṛtya punaḥ punaḥ kośakārakīṭakā iva svavikalpapariveṣṭitamatayo
gatisamudrakāntāraprapatitā ghaṭiyantravannātipravartante | na ca prajānanti
mohānmāyāmarīcyudakacandrasvabhāvakalpanātmātmīyarahitān sarvadharmānabhūtavikalpoditāṃllakṣyalakṣaṇāpagatān
bhaṅgotpādasthitigativinivṛttān svacittadṛśyavikalpaprabhavānīśvarakālāṇupradhānaprabhavān
| nāmanimittānuplavena mahāmate bālā nimittamanusaranti ||tatra nimittaṃ
punarmahāmate yaccakṣurvijñānasyābhāsamāgacchati rūpasaṃjñakam | evaṃ śrotraghrāṇajihvākāyamanovijñānānāṃ
śabdagandharasaspraṣṭavyadharmasaṃjñakametannimittamiti vadāmi | tatra
vikalpaḥ punarmahāmate yena nāma samudīrayati | nimittavyañjakamidam-evamidaṃ nānyatheti
hastyaśvarathapadātistrīpuruṣādikasaṃjñakaṃ tadvikalpaḥ pravartate | samyagjñānaṃ punarmahāmate
yena nāmanimittayoranupalabdhiḥ | anyonyāgantukatvādapravṛttirvijñānasya anucchedāśāśvatataḥ
sarvatīrthakaraśrāvakapratyekabuddhabhūmyapātanatvātsamyagjñānamityucyate | punaraparaṃ
mahāmate yena samyagjñānena bodhisattvo mahāsattvo na nāma bhāvīkaroti, na ca nimittamabhāvīkaroti
| samāropāpavādāntadvayakudṛṣṭivivarjitaṃ nāmanimittārthayorapravṛttivijñānam
| evametāṃ tathatāṃ vadāmi | tathatāvyavasthitaśca mahāmate bodhisattvo mahāsattvo nirābhāsagocarapratilābhitvātpramuditāṃ
bodhisattvabhūmiṃ pratilabhate ||sa pratilabhya pramuditāṃ
bodhisattvabhūmiṃ vyāvṛttaḥ sarvatīrthyāpāyagatibhyo bhavati lokottaradharmagatisamavasṛtaḥ
lakṣaṇaparicayānmāyādipūrvakāṃ sarvadharmagatiṃ vibhāvayan svapratyātmāryadharmagatilakṣaṇaṃ
tarkadṛṣṭivinivṛttakautuko'nupūrveṇa yāvaddharmameghā bhūmiriti | dharmameghānantaraṃ
yāvatsamādhibalavaśitābhijñākusumitāṃ tathāgatabhūmiṃ pratilabhate | sa pratilabhya
sattvaparipācanatayā vicitrairnirmāṇakiraṇairvirājate jalacandravat | aṣṭāpadasunibaddhadharmā
nānādhimuktikatayā sattvebhyo dharmaṃ deśayati | kāyaṃ manovijñaptirahitam | etanmahāmate
tathatāpraveśātpratilabhante bodhisattvā mahāsattvāḥ ||punarapi mahāmatirāha-kiṃ punarbhagavan
pañcasu dharmeṣvantargatāstrayaḥ, svabhāvā uta svalakṣaṇasiddhāḥ ? bhagavānāha-atraiva
mahāmate trayaḥ svabhāvā antargatāḥ, aṣṭau ca vijñānāni, dve ca nairātmye | tatra
nāma ca nimittaṃ ca parikalpitaḥ svabhāvo veditavyaḥ | yaḥ punarmahāmate tadāśrayapravṛtto
vikalpaścittacaittasaṃśabdito yugapatkālodita āditya iva raśmisahito vicitralakṣaṇasvabhāvo
vikalpādhārakaḥ, sa mahāmate svabhāvaḥ paratantra ityucyate | samyagjñānaṃ tathatā ca
mahāmate avināśatvātsvabhāvaḥ pariniṣpanno veditavyaḥ ||punaraparaṃ mahāmate svacittadṛśyamabhiniviśyamānaṃ
vikalpo'ṣṭadhā bhidyate | nimittasyābhūtalakṣaṇaparikalpitatvādātmātmīyagrāhadvayavyupaśamānnairātmyadvayamājāyate
| eṣu mahāmate pañcasu dharmeṣu sarvabuddhadharmā
antargatāḥ, bhūmivibhāgānusaṃdhiśca śrāvakapratyekabuddhabodhisattvānām, tathāgatānāṃ ca
pratyātmāryajñānapraveśaḥ ||punaraparaṃ mahāmate pañcadharmāḥ-nimittaṃ nāma vikalpastathatā
samyagjñānaṃ ca | tatra mahāmate nimittaṃ yatsaṃsthānākṛtiviśeṣākārarūpādilakṣaṇaṃ dṛśyate
tannimittam | yattasminnimitte ghaṭādisaṃjñākṛtakam-evamidaṃ nānyatheti, tannāma | yena
tannāma samudīrayati nimittābhivyañjakaṃ samadharmeti vā, sa mahāmate cittacaittasaṃśabdito
vikalpaḥ | yannāmanimittayoratyantānupalabdhitā buddhipralayādanyonyānanubhūtāparikalpitatvādeṣāṃ
dharmāṇāṃ sā tathateti | tattvaṃ bhūtaṃ niścato niṣṭhā prakṛtiḥ svabhāvo'nupalabdhistattathālakṣaṇam
| mayā anyaiśca tathāgatairanugamya yathāvaddeśitaṃ prajñaptaṃ vivṛtamuttānīkṛtam,
yatrānugamya samyagavabodhānucchedāśāśvatato vikalpasyāpravṛttiḥ svapratyātmāryajñānānukūlaṃ
tīrthakarapakṣaparapakṣaśrāvakapratyekabuddhāgatilakṣaṇaṃ tatsamyagjñānam
| ete ca mahāmate pañca dharmāḥ | eteṣveva trayaḥ svabhāvāḥ, aṣṭau ca vijñānāni, dve ca
nairātmye, sarvabuddhadharmāścāntargatāḥ | atra te mahāmate svamatikauśalaṃ karaṇīyam, anyaiśca
kārayitavyam | na parapraṇeyena bhavitavyam ||tatredamucyate -pañca dharmāḥ svabhāvaśca
vijñānānyaṣṭa eva ca |dve nairātmye bhavetkṛtsno mahāyānaparigrahaḥ

nāmanimittasaṃkalpāḥ svabhāvadvayalakṣaṇam |samyagjñānaṃ tathātvaṃ ca pariniṣpannalakṣaṇam

atha khalu mahāmatirbodhisattvo mahāsattvaḥ punarapi bhagavantametadavocat-yatpunaretaduktaṃ
bhagavatā deśanāpāṭhe yathā gaṅgānadīvālukāsamāstathāgatā atītā anāgatā vartamānāśca | tatkimidaṃ
bhagavan yathārutārthagrahaṇaṃ kartavyam, āhosvidanyaḥ kaścidarthāntaraviśeṣo'stīti
? taducyatāṃ bhagavan | bhagavānāha-na mahāmate yathārutārthagrahaṇaṃ kartavyam | na ca
mahāmate gaṅgānadīvālukāpramāṇatayā tryadhvakabuddhapramāṇatā bhavati | tatkasya hetoḥ ?
yaduta lokātiśayātikrāntatvānmahāmate dṛṣṭānto'dṛṣṭāntaḥ sadṛśāsadṛśatvāt | na ca mahāmate
tathāgatā arhantaḥ samyaksaṃbuddhāḥ sadṛśāsadṛśaṃ lokātiśayātikrāntaṃ dṛṣṭāntaṃ prāviṣkurvanti
| anyatra upamāmātrametanmahāmate mayopanyastam, taiśca tathāgataiḥ | yathā gaṅgānadīvālukāsamāstathāgatā
arhantaḥ samyaksaṃbuddhā iti nityānityābhiniveśābhiniviṣṭānāṃ bālapṛthagjanānāṃ
tīrthakarāśayakudṛṣṭiyuktānāṃ saṃsārabhavacakrānusāriṇāmudvejanārtham-kathamete
udvignā bhavagaticakrasaṃkaṭādviśeṣārthino viśeṣamārabheranniti sulabhabuddhatvapradarśanārthaṃ
na nodumbarapuṣpatulyastathāgatānāmutpāda iti kṛtvā vīryamārapsyante | deśanāpāṭhe
tu mayā vaineyajanatāpekṣayā udumbarapuṣpasudurlabhaprādurbhāvāstathāgatā iti deśitam | na
ca mahāmate udumbarapuṣpaṃ kenaciddṛṣṭapūrvaṃ na drakṣyate | tathāgatāḥ punarmahāmate loke
dṛṣṭāḥ, dṛśyante caitarhi | na svanayapratyavasthānakathāmadhikṛtya udumbarapuṣpasudurlabhaprādurbhāvāstathāgatā
iti | svanayapratyavasthānakathāyāṃ mahāmate nirdiśyamānāyāṃ lokātiśayātikrāntā
dṛṣṭāntā yuktāḥ kriyante'śraddheyatvāt | aśraddheyaṃ syādbālapṛthagjanānāṃ
ca | svapratyātmāryajñānagocare na dṛṣṭāntā na pravartante | tattvaṃ ca tathāgatāḥ | atasteṣu
dṛṣṭāntā nopanyasyante ||kiṃ tu upamāmātrametanmahāmate kṛtaṃ yaduta gaṅgānadīvālukāsamāstathāgatāḥ
samā na viṣamā akalpāvikalpanataḥ | tadyathā mahāmate gaṅgāyāṃ nadyāṃ vālukā
mīnakacchapaśiśumāranakramahiṣasiṃhahastyādibhiḥ saṃkṣobhyamāṇā na kalpayanti na vikalpayanti-saṃkṣobhyāmahe
na veti nirvikalpāḥ svacchā malavyapetāḥ | evameva mahāmate tathāgatānāmarhatāṃ
samyaksaṃbuddhānāṃ svapratyātmāryajñānagaṅgāmahānadībalābhijñāvaśitāvālukāḥ sarvatīrthakarabālamīnaparapravādibhiḥ
saṃkṣobhyamāṇā na kalpayanti na vikalpayanti | tathāgatapūrvapraṇihitatvātsarvasukhasamāpattiparipūryā
sattvānāṃ na kalpayanti na vikalpayanti |
ataste gaṅgānadīvālukāsamāstathāgatā nirviśiṣṭā anunayapratighāpagatatvāt ||tadyathā mahāmate
gaṅgāyāṃ nadyāṃ vālukā pṛthivīlakṣaṇasvabhāvatvātpṛthivī, kalpoddāhe dahyamānāpi na pṛthivīsvabhāvaṃ
vijahāti | na ca mahāmate pṛthivī dahyate tejodhātupratibaddhatvādanyatra
bālapṛthagjanā vitathatāpatitayā saṃtatyā dahyamānāṃ kalpayanti, na ca dahyate tadagnihetubhūtatvāt
| evameva mahāmate tathāgatānāṃ dharmakāyo gaṅgānadīvālukāsamo'vināśī | tadyathā
mahāmate nadyāṃ gaṅgāyāṃ vālukā apramāṇāḥ, evameva mahāmate tathāgatānāṃ raśmyāloko'pramāṇaḥ
sattvaparipākasaṃcodanamupādāya sarvabuddhaparṣanmaṇḍaleṣu prasarpyate tathāgataiḥ | tadyathā
mahāmate gaṅgāyāṃ nadyāṃ vālukā na vālukāsvabhāvāntaramārabhante, vālukāvasthā eva
vālukāḥ, evameva mahāmate tathāgatānāmarhatāṃ samyaksaṃbuddhānāṃ saṃsāre na pravṛttirna nivṛttiḥ,
bhavapravṛttyucchinnahetutvāt | tadyathā mahāmate gaṅgāyāṃ nadyāṃ vālukā apakṛṣṭā
api na prajñāyante, prakṣiptā api na prajñāyante, mahāmate evameva tathāgatānāṃ jñānaṃ sattvaparipākayogena
na kṣīyate na vardhate, aśarīratvāddharmasya | śarīravatāṃ hi mahāmate
nāśo bhavati nāśarīravatām | dharmaścāśarīraḥ | tadyathā mahāmate gaṅgāyāṃ nadyāṃ vālukā niṣpīḍyamānā
ghṛtatailārthibhirghṛtatailādivirahitāḥ, evameva mahāmate tathāgatāḥ sattvaduḥkhairniṣpīḍyamānā
dharmadhātvīśvarapraṇidhānasukhaṃ na vijahati mahāmate mahākaruṇopetatvāt,
yāvatsarvasattvā na nirvāpyante tathāgataiḥ | tadyathā mahāmate gaṅgāyāṃ nadyāṃ vālukāḥ
pravāhānukūlāḥ pravahanti nānudake, evameva mahāmate tathāgatānāṃ sarvabuddhadharmadeśanā
nirvāṇapravāhānukūlā saṃvartate | tena gaṅgānadīvālukāsamāstathāgatā ityucyante | nāyaṃ mahāmate
gatyarthastathāgateṣu pravartate | vināśo mahāmate gatyartho bhavati | na ca mahāmate
saṃsārasya pūrvā koṭiḥ prajñāyate | aprajñāyamānā kathaṃ gatyarthena nirdekṣyāmi ? gatyartho
mahāmate ucchedaḥ | na ca bālapṛthagjanāḥ saṃprajānanti ||mahāmatirāha-tadyadi bhagavan
pūrvā koṭirna prajñāyate sattvānāṃ saṃsaratām, tatkathaṃ mokṣaḥ prajñāyate prāṇinām ?
bhagavānāha-anādikālaprapañcadauṣṭhulyavikalpavāsanāhetuvinivṛttirmahāmate svacittadṛśyabāhyārthaparijñānādvikalpasyāśrayaparāvṛttirmahāmate
mokṣo na nāśaḥ | ato nānantakathā mahāmate
kiṃcitkārī bhavati | vikalpasyaiva mahāmate paryāyo'nantakoṭiriti | na cātra vikalpādanyatkiṃcitsattvāntaramasti,
adhyātmaṃ vā bahirdhā vā parīkṣyamāṇaṃ buddhyā | jñānajñeyaviviktā
hi mahāmate sarvadharmāḥ | anyatra svacittavikalpāparijñānādvikalpaḥ pravartate, tadavabodhānnivartate
||tatredamucyate -gaṅgāyāṃ vālukāsamān ye paśyanti vināyakān |anāśagatiniṣṭhān
vai te paśyanti tathāgatān

gaṅgāyāṃ vālukā yadvatsarvadoṣairvivarjitāḥ |vāhānukūlā nityāśca tathā buddhasya buddhatā

atha khalu mahāmatirbodhisattvo mahāsattvaḥ punarapi bhagavantametadavocat-deśayatu bhagavān,
deśayatu me sugatastathāgato'rhan samyaksaṃbuddhaḥ sarvadharmāṇāṃ kṣaṇabhaṅgaṃ bhedalakṣaṇaṃ
caiṣām | tatkathaṃ bhagavan sarvadharmāḥ kṣaṇikāḥ ? bhagavānāha-tena hi mahāmate śṛṇu,
sādhu ca suṣṭhu ca manasikuru | bhāṣiṣye'haṃ te | sādhu bhagavanniti mahāmatirbodhisattvo
mahāsattvo bhagavataḥ pratyaśrauṣīt | bhagavāṃstasyaitadavocat-sarvadharmāḥ sarvadharmā
iti mahāmate yaduta kuśalākuśalāḥ saṃskṛtāsaṃskṛtā laukikalokottarāḥ sāvadyānavadyāḥ sāsravānāsravā
upāttānupāttāḥ | saṃkṣepeṇa mahāmate pañcopādānaskandhāścittamanomanovijñānavāsanāhetukāścittamanomanovijñānavāsanāpuṣṭairbālapṛthagjanaiḥ
kuśalākuśalena parikalpyante |
samādhisukhasamāpattayo mahāmate dṛṣṭadharmasukhavihārabhāvena āryāṇāṃ kuśalānāsravā ityucyante
| kuśalākuśalāḥ punarmahāmate yaduta aṣṭau vijñānāni | katamānyaṣṭau ? yaduta tathāgatagarbha
ālayavijñānasaṃśabdito mano manovijñānaṃ ca pañca ca vijñānakāyāstīrthyānuvarṇitāḥ
| tatra mahāmate pañca vijñānakāyā manovijñānasahitā kuśalākuśalakṣaṇaparaṃparābhedabhinnāḥ
saṃtatiprabandhanābhinnaśarīrāḥ pravartamānāḥ pravartante | pravṛtya ca vinaśyanti |
svacittadṛśyānavabodhātsamanantaranirodhe'nyadvijñānaṃ pravartate | saṃsthānākṛtiviśeṣagrāhakaṃ
manovijñānaṃ pañcabhirvijñānakāyaiḥ saha saṃprayuktaṃ pravartate kṣaṇakālānavasthāyi
| tatkṣaṇikamiti vadāmi | kṣaṇikaṃ punarmahāmate ālayavijñānaṃ tathāgatagarbhasaṃśabditaṃ
manaḥsahitaṃ pravṛttivijñānavāsanābhiḥ kṣaṇikamanāsravavāsanābhirakṣaṇikam | na ca bālapṛthagjanā
avabudhyante kṣaṇikavādābhiniviṣṭā kṣaṇikākṣaṇikatāmimāṃ sarvadharmāṇām | tadanavabodhāducchedadṛṣṭyā
asaṃskṛtānapi dharmānnāśayiṣyanti | asaṃsāriṇo mahāmate pañca vijñānakāyā
ananubhūtasukhaduḥkhā anirvāṇahetavaḥ | tathāgatagarbhaḥ punarmahāmate anubhūtasukhaduḥkhahetusahitaḥ
pravartate nivartate ca catasṛbhirvāsanābhiḥ saṃmūrcchitaḥ | na ca bālā avabudhyante
kṣaṇikadṛṣṭivikalpavāsitamatayaḥ ||punaraparaṃ mahāmate samadhāraṇaṃ kalpasthitāḥ
suvarṇavajrajinadhātuprāptiviśeṣā abhaṅginaḥ | yadi punarmahāmate abhisamayaprāptiḥ kṣaṇikā
syāt, anāryatvamāryāṇāṃ syāt | na ca anāryatvamāryāṇāṃ bhavati | suvarṇaṃ vajraṃ ca
mahāmate samadhāraṇaṃ kalpasthitā api tulyamānā na hīyante na vardhante | tatkathaṃ bālaiḥ
kṣaṇikārthe vikalpyate ādhyātmikabāhyānāṃ sarvadharmāṇāmasaṃdhābhāṣyakuśalaiḥ ?punarapi mahāmatirāha-yatpunaretaduktaṃ
bhagavatā-ṣaṭpāramitāṃ paripūrya buddhatvamavāpyata iti | tatkatamāstāḥ
ṣaṭpāramitāḥ ? kathaṃ ca paripūriṃ gacchanti ? bhagavānāha-traya ete mahāmate
pāramitābhedāḥ | katame trayaḥ ? yaduta laukikalokottaralokottaratamāḥ | tatra mahāmate laukikyaḥ
pāramitā ātmātmīyagrāhābhiniveśābhiniviṣṭāḥ | antadvayagrāhiṇo vicitrabhavopapattyāyatanārthaṃ
rūpādiviṣayābhilāṣiṇo dānapāramitāṃ paripūrayanti | evaṃ śīlakṣāntivīryadhyānaprajñāpāramitāṃ
mahāmate paripūrayanti bālāḥ | abhijñāścābhinirharanti brahmatvāya | tatra
lokottarābhiḥ pāramitābhiḥ śrāvakapratyekabuddhā nirvāṇagrāhapatitāśayā dānādiṣu prayujyante
yathaiva bālā ātmasukhanirvāṇābhilāṣiṇaḥ | lokottaratamāḥ punarmahāmate svacittadṛśyavikalpamātragrahaṇātsvacittadvayāvabodhādapravṛttervikalpasya
upādānagrahaṇābhāvātsvacittarūpalakṣaṇānabhiniveśāddānapāramitā
sarvasattvahitasukhārthamājāyate bodhisattvānāṃ mahāsattvānāṃ
paramayogayoginām | yattatraivālambane vikalpasyāpravṛttiṃ śīlayanti, tacchīlaṃ pāramitā
ca sā | yā tasyaiva vikalpasyāpravṛttikṣamaṇatā grāhyagrāhakaparijñayā, sā kṣāntipāramitā
|yena vīryeṇa pūrvarātrāpararātraṃ ghaṭate yogānukūladarśanādvikalpasya vyāvṛtteḥ,
sā vīryapāramitā | yadvikalpanivṛttestīrthyanirvāṇagrāhāpatanaṃ sā dhyānapāramitā | tatra
prajñāpāramitā yadā svacittavikalpābhāvādābuddhipravicayātprativicinvan antadvaye na patati
āśrayaparāvṛttipūrvakarmavināśataḥ, svapratyātmāryagatipratilambhāya prayujyate, sā prajñāpāramitā
| etā mahāmate pāramitāḥ | eṣa pāramitārthaḥ |tatredamucyate -śūnyamanityaṃ kṣaṇikaṃ
bālāḥ kalpenti saṃskṛtam |nadīdīpabījadṛṣṭāntaiḥ kṣaṇikārtho vikalpyate

nirvyāpāraṃ kṣaṇikaṃ viviktaṃ kṣayavarjitam |anutpattiśca dharmāṇāṃ kṣaṇikārthaṃ vadāmyaham

utpattyanantaraṃ bhaṅgaṃ na vai deśemi bāliśān |nairantaryeṇa bhāvānāṃ vikalpaḥ spandate gatau

sā vidyā kāraṇaṃ teṣāṃ cittānāṃ saṃpravartikam |antarā kimavasthāsau yāvadrūpaṃ na jāyate

samanantarapradhvastaṃ cittamanyatpravartate |rūpaṃ na tiṣṭhate kāle kimālambya pravartsyate

yasmādyatra pravartate cittaṃ vitathahetukam |na prasiddhaṃ kathaṃ tasya kṣaṇabhaṅgo'vadhāryate

yogināṃ hi samāpattiḥ suvarṇaṃ jinadhātavaḥ |ābhāsvaravimānāśca abhedyā lokakāraṇāt

sthitayaḥ prāptidharmāśca buddhānāṃ jñānasaṃpadaḥ |bhikṣutvaṃ samayaprāptirdṛṣṭā vai kṣaṇikāḥ
katham

gandharvapuramāyādyā rūpā vai kṣaṇikā na kim |abhūtikāśca bhūtāśca bhūtāḥ kecitkarāgatāḥ

iti laṅkāvatāre kṣaṇikaparivartaḥ ṣaṣṭhaḥ ||

